lät säga honom, att han längtade efter vilt från Anfasteröds skogar, där finlemmade rådjur avbetade skogsängens saftiga gräs och högbenta älgar skredo fram över den trädomkransade myren. Då lämnade Reor plogen mitt i fåran, skeden mitt i grötfatet, den gamla modern mitt i hennes varnande tal och drog gladeligen på jakt med länsherrens jägare.
Hösten var kommen, och inne i de stora bokskogarna satt den stora modern naturen och lullade allt levande till ro. Sedan några dagar lät hon ingen vind blåsa, ingen sol skina, molnen hängde ända ned över trädtopparna, och dimma svävade mellan stammarna. Allt var tyst, endast klingande droppar och lätt prasslande blad föllo från träden. Då gick igelkotten till ro och likaså ödla och orm, då inslumrade spindlar och myror, då avstannade all utveckling i puppa och ägg, i rotstock och frö. Men över allt, som gick till vila, bredde den stora modern ett tjockt, värmande täcke av prasslande löv, såsom det väl kunde behövas i det snöfattiga kustlandet. Dock hade de uråldriga bokarna ej ännu lämnat hela sin bladskrud utan lyfte över den stora bädden vitt spända sänghimlar av gyllene höstlöv.
Under denna inslumrandets timma bröto jägarna in i skogen, och den stora modern vredgades, att de kommo, störande hennes milda omsorger. Reor var av jätteätt, ty hundraden av år tillbaka i tiden hade hans stamfader äktat en av bergfolkets döttrar. Men han hade förgätit det nära samband med naturen, vari hans fäder levat, han förstod intet av dess liv och hatade urvarelserna, som verka i skogarna och bergens allra hemligaste vrår och ombesörja växtlivets utveckling. Nu omslöt honom höstdagens förlamande kraftlöshet mycket mot hans vilja. Den stora modern dövade hans och jägarens sinnen, så att de intet villebråd funno. Bakom den dimvägg, som hon hängde mellan trädstammarna, betade älgen osedd, och medan blad efter blad i lätt prassel föll från träden, flydde rådjuret utan att märkas. De båda männen vandrade liksom sovande genom skogen.
Mitt bland träden reste sig Örnekulla, en liten enstaka bergklint. Som en ö ur havet höjde den sig ur de rödgula bladvågor, som de stora bokarna uppburo. Dit stego skyttarna för att speja. Då sågo de älgen, som stod inne i alkärret tätt under berget. Han satte den långa underkäken mot de glatta alstammarna, tryckte till med den övre och lösslet långa remsor av grågrön bark.
Glad trädde Reor ut på branten. Han höjde spjutet för att med ett vinande kast borra det in i älgoxens sida. Men just då störtade ett par stora stenar utför det branta berget. Med dova knallar foro de från utsprång till utsprång. Gnistor sprutade ut ur det gamla berget, där de törnade, de revo lös mossa och slogo kvistarna av sluttningens slånbuskar. Mitt bland ett regn av tuvor och ris hunno de marken.
Vid första dånet av deras fallande satte älgen åstad in bland träden. Jägarna sågo de ännu gröna alarna svaja till, då han trängde fram mellan dem. Ögonblicket därefter var han inne bland bokarna, och de sågo honom ej mer, hörde blott hans tunga hovars slag mot marken. Nu förnummo de nedanför sig ett lågt, underligt skratt och sågo på en avsats i berget en grå dvärg. Han höll över sitt huvud ett klippstycke, som han slungade utför berget, och då det efter mången väldig törn nådde marken, hördes åter hans underliga skratt. Han hade ej märkt jägarna, men Reor förstod, att det var han, som skrämt älgen, och han intogs av häftig vrede.
Bland Reors förfäder på Anfasteröd hade stor rikedom gått i arv, och denna hade kommit i släkten med jättedottern. Väldigt hade det dånat i salen, där skytten i Fuglekärr höll bröllop, då den gamle i berget lyft en flik av taket och kastat ned till de nygifta en penningpåse så tung, att bänken, där de sutto, rämnade. Men jättedotterns ätt hade flyttat från furuskogarna och de mörka vattnen i Svarteborgs socken. Den hade dragit ned till bördiga fält och djup lövskog och bosatt sig på Anfasteröd, som var den yppersta gård och låg vid en havsfjord. Nu var Anfasteröds bonde kungens och länsherrens vän, och han mindes ej, att bergets flitiga dvärgar en gång hamrat ättens silverskatt inne i de mörka bergsalarna. Reor kastade spjutet och bågen för att hala sig utför branten och bekämpa den grå bergsmeden.
”Gå ej, han kastar dig utför berget”, viskade länsherrens jägare, men Reor aktade ingen varning. Jättekrafter gingo i arv inom ätten likasom jättesilver. Han kämpade med dvärgen på den smala avsatsen och blev segrare. Han vräkte omkull honom och höll honom stilla under sig.
Och den förmätne, han, vars mod aldrig sviktat, blickade in i dvärgens ansikte. Det var grått som en gammal stuguvägg, grovt och formlöst, liksom tillhugget av en föga konstfärdig mästare. Ålderstiget var det, med rynkor djupa som sprickor, orörligt som stenhällen. På dess styva drag kunde ej sorg eller glädje eller någon annan växlande sinnesstämning återspeglas. Det var vist som dens, vilken allt vet, det tycktes hava skådat åldrarnas ursprung och veta allt levandes öde, men det var outgrundligt, stängt som en svart natthimmel. Och medan Reor såg på honom, kände han för första gången vild, vettlös fasa krypa över sig. Han hade velat skrika och kasta honom från sig, som om han fått en orm in under kläderna. Och än värre blev det honom, när dvärgen började tala, ty hans stenansikte tog ingen del i vad han sade utan låg helt känslolöst och grubblade på något, som skett i den fjärran urtiden, så att Reor blott väntade, att han skulle förstena honom med något urtidsord och göra sig fri.
Men i dess ställe bad dvärgen med ödmjuka ord om friheten, och Reor bonde, som aldrig begärt något av kvinna eller man utan att få det, var full av den lyckliges övermod och sade nej. Sedan gjorde dvärgen honom löften och anbud, men Reor, som var den härligaste och skönaste man, ville ej taga någon tjänst av den arme, fule dvärgen. Till sist hotade han, men Reor vredgades över sig själv, därför att han var rädd,
