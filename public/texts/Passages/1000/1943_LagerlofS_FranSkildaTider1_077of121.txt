vägar där uppe i våningen utan att låtsa något vidare om henne. Gör inga frågor, bed henne inte komma tillbaka! Låt henne komma och gå, som hon vill! Var mot henne, som om hon vore en ängel! Stör henne inte, för då kunde hon bli bortskrämd!”
”Jaså, det var den meningen”, sade han. ”Nej, jag skall inte skrämma bort henne.” —
Vad tror syster nu? Linden, den sväller av sav och fåglarna sjunga på grenarna. Tror syster, att den skall hinna att bli grön, innan syster råkar
Systers trofasta Agathe.
Cornellska stiftelsen 1 maj 1900.
Älskade syster Fredrique!
Jag får underrätta, att rummet, där Lilly Liston har bott, nu står ledigt, och att styrelsen har sammanträde i dag för att bestämma vem som skall intagas på stiftelsen efter henne. Lilly Liston har flyttat till färgar Liljedals för att förestå hans hus. Hon försökte att bo kvar här på stiftelsen och bara vara hos Liljedals om dagarna, men det gick inte. Hon kunde inte lita på att barntösen skötte om gossen ordentligt om nätterna, utan hon måste flytta dit riktigt.
Syster rynkar kanske på näsan åt detta och tycker, att Lilly Liston blir en dålig ersättning för en sådan husmor som Maria Liljedal. Men det skall inte syster göra. Lilly Liston har blivit mycket förändrad. Syster skulle inte känna igen henne. Hon är inte rädd för att arbeta numera. Och behöver hon råd och hjälp, så vet hon ju, att hon har nio gamla gummor, som stå till tjänst, bara hon kallar på dem.
Däremot vet jag inte om det någonsin blir något mellan henne och Liljedal. Han betraktar henne som ett högre väsen. Nåja, det behövs ju inte heller— — — —
Jag blev avbruten av rådmanskan, som kom åkande för att tala om för mig, att syster har fått rummet. Kära syster! En sådan tyngd, som föll från mitt hjärta. Nu skall väl ingenting annat än döden behöva skilja oss två.
Nu hinner jag inte skriva mer. Jag hoppas, att jag har syster här om ett par dar. Och nu får jag lov att skynda på med mitt broderi, om jag skall hinna att få det färdigt, tills syster flyttar in.
Välkommen, syster, välkommen till
Systers trofasta och lyckliga Agathe.
1908.
EN SOMMARDRÖM.
Så gammal jag är, kan jag inte låta bli att önska, att jag finge komma med i en skollovskoloni.
Jag läser alla de beskrivningar om skollovskolonier, som jag kan komma över. Jag läser om hur de små resa dit, hur de resa hem, hur de äta och sova och leka och bada, hur de tillbringa hela sin dag ute i det fria, och ju mer jag läser, dess mer önskar jag, att jag åter vore barn och finge leva så där sorglöst mitt i en skara av sorglösa en hel sommar igenom.
Ju mer jag tänker mig in i saken, dess mer bedrövad blir jag över att det inga skollovskolonier fanns, då jag var barn, så att jag hade kunnat få vara med om något, som skulle ha varit så alldeles i min smak.
Jag undrar ibland om jag inte skulle kunna smuggla mig in i någon koloni, men det står för många hinder i vägen. Jag måste erkänna, att det är omöjligt. Till sist, eftersom jag inte kan komma åstad på annat sätt, tröstar jag mig som vanligt med att göra hela resan i inbillningen. Jag föreställer mig helt enkelt, att jag är ett av de där små barnen, som få vara med i skollovskolonierna. Det är inte riktigt så bra som att vara en verklig deltagare, men det är ändå en ersättning.
Jag tänker mig alltså, att jag är en liten tös från en förstadsgata. Jag är så där en tolv år gammal, och var morgon, hela vintern igenom, traskar jag av till skolan med mina böcker dinglande i en liten väska. I skolan är jag inte något ljus, tvärtom, men lärarinnan har fördrag med mig, även då jag inte kan mina läxor, därför att hon vet, att jag har så liten tid ledig till överläsning om eftermiddagarna.
Jag föreställer mig också, att då de andra barnen leka och rasa på skolplanen, så vill jag helst inte vara med utan står i ett fredligt hörn av gården och ser på. Lärarinnan vill tvinga mig in i leken, men jag törs inte. Jag kan inga lekar, och jag blir andfådd, då jag springer.
En dag kommer en lärare fram till min lärarinna, och han börjar tala om mig. ”Vad går det åt den där lilla flickan, som inte leker?” säger han. — ”Hon är inte van att leka”, svarar min fröken. ”Hennes mor är sjuk. Hon måste sitta inne hos henne hela eftermiddagen och får aldrig råka andra barn.” — ”Hon ser blek ut”, säger läraren. ”Hon borde ut till skollovskolonien till sommaren.” När jag hör detta, kan jag inte hålla mig tyst. ”Åja, får jag det!” säger jag och fattar i ivern min lärarinna hårt i armen. Hon ser litet häpen ut, som om hon bleve förvånad över att jag önskar detta så livligt. ”Om du läser snällt på dina läxor”, säger hon, ”så skulle det väl inte vara omöjligt, att du finge komma med nästa sommar.”
Detta händer mitt i vintern, kort efter vårterminens början, och sedan går en lång tid under växlande hopp och fruktan. Jag är ju bara en liten tös från en bakgata, och jag har inte mycken reda på vad en skollovskoloni är för något. Jag har bara hört kamraterna säga, att det är det roligaste, som finns, men just därför att jag ingenting bestämt vet om saken, längtar jag så mycket mer. När folk nämner ordet skollovskoloni, låter det för mina öron, som om de sade underland eller paradis.
Man får komma ihåg, att jag aldrig i hela mitt liv har varit utanför staden och att jag rakt inte kan förstå hur det ser ut på det riktiga landet, där skollovskolonierna hålla till.
Jag har nog sett planteringar med blommor och gröna träd och buskar på flera ställen
