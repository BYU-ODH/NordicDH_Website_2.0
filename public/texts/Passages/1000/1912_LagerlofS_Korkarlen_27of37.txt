flyttade sig ingen av visarna, utan allt förblev på samma plats.
Han skulle ha trott, att världen hade stannat i sin gång, om han inte hade kommit att påminna sig vad Georges hade sagt honom om att tiden tänjdes ut och tänjdes ut, för att körkarlen skulle hinna att färdas till alla de ställen, dit han borde hinna. Han förstod med bävan, att detta, som för honom drogs ut till dagar och dygn, inte torde vara mer än ett par korta minuter efter människors tidräkning.
I sin barndom hade han hört talas om en man, som hade gästat de saliga i deras boningar. Då den mannen hade kommit tillbaka, hade han sagt, att hundra år i Guds himmel hade gått lika fort som en dag på jorden.
Men för den, som körde dödskärran, blev kanske en enda dag likaså lång som hundrade år på jorden.
På nytt erfor han en smula medkänsla med Georges. »Det är inte underligt, att han längtar att bli avlöst,» tänkte han. »Det har varit ett långt år för honom.»
*
Medan de körde uppför en hög backe, fingo de syn på en människa, som färdades ännu långsammare än de själva, och som de alltså voro i stånd att hinna upp.
Det var en gammal gumma, krokig och bräcklig, som släpade sig framåt med hjälp av en stadig käpp, och som trots sin stora svaghet bar på ett knyte så tungt, att det alldeles drog ner henne åt ena sidan.
Det föreföll, som om den gamla hade haft förmågan att se dödskärran, ty hon gick åt sidan för den och stod stilla vid vägkanten, då den kom mittför henne.
Sedan skyndade hon på sina steg något litet, så att hon kunde hålla sig jämsides med kärran, och under tiden gick hon och granskade den för att ta reda på vad det var för ett slags åkdon.
I det klara månskenet blev det inte länge fördolt för henne, att hästen var en gammal enögd stackare, att seldonen voro hopfästade med vidjor och snörstumpar, och att kärran var sönderkörd och i ständig fara att tappa båda sina hjul.
»Det är besynnerligt, att någon kan ge sig till att fara omkring med ett sådant åkdon och en sådan häst,» mumlade gumman för sig själv, utan tanke på att de resande kunde höra henne. »Jag tänkte, att jag skulle ha bett att få åka med en bit, men den här hästen har tillräckligt göra med att släpa fram sig själv, och kärran skulle braka sönder, om jag stege upp i den.»
Men knappt hade hon sagt detta, förrän Georges lutade sig fram över kärrkarmen och började berömma sitt åkrede.
»Å,» sade han, »den här kärran och hästen äro inte så dåliga, som ni tror. Jag har kört fram med dem över brusande hav, där vågorna ha gått höga som hus och stora skepp gingo i sank, utan att de ha vält med mig.»
Gumman blev litet förbluffad, men hon tänkte, att det var en skämtsam körkarl, som hon hade råkat på, och hon var inte sen att ge svar på tal.
»De äro kanske sådana, att de reda sig bättre på de brusande haven än här på land,» sade hon, »för här tycker jag nog att det ser ut, som de skulle ha litet krångligt att ta sig fram.»
»Jag har kört genom stupande gruvschakt rätt ner i jordens innandöme,» sade körkarlen, »utan att hästen har snavat, och jag har åkt fram med den genom brinnande städer, där det har varit som i en masugn med eld på alla sidor. Ingen brandsoldat har vågat sig så långt in i eld och rök, som den här hästen har gått utan att skygga.»
»Ni tycker om att göra er lustig över en gammal människa, körkarl,» sade gumman.
»Jag har ibland haft ärende upp på de högsta berg, där det inte fanns banad stig,» fortfor körkarlen, »men hästen har klättrat uppför fjällväggar och vågat sig fram över avgrunder, och kärran har hållit, fastän marken på sina ställen inte har varit annat än en bred ström av stenblock. Jag har farit över träsk, där det inte fanns så stadig tuva, att den kunde bära ett barn, och snö, som har legat i manshöga drivor, har inte kunnat hejda mig, så att jag tycker inte, att jag kan klaga på mina don.»
»Ja, om det är så, som ni säger, så undrar jag inte på att ni är nöjd,» sade gumman och höll med honom. »Ni är väl själv en riktig storkarl, ni, som har ett så präktigt åkrede.»
»Jag är den starke, som har makten över människors barn,» svarade körkarlen, och hans röst blev fulltonig och allvarlig. »Jag betvingar dem, vare sig de bo i höga salar eller i eländiga källarhålor. Jag ger friheten åt slavarna, och jag rycker ner kungarna från deras troner. Det finns ingen borg så mäktig, att inte jag bestiger dess mur. Det finns ingen kunskap så djup, att den kan sätta en damm för min framfärd. Jag slår de trygga, bäst de sola sig i lycka, och jag skänker arv och egendom åt de elända, som ha försmäktat i fattigdom.»
»Var det inte det jag trodde,» sade gumman skrattande, »att jag hade råkat ihop med storfolk! Men eftersom du är så mäktig och har ett så präktigt åkdon, så kanske du också kunde låta mig åka en bit? Jag ämnade mig till en av mina döttrar på nyårsafton, men jag har råkat vilse, och jag tror, att jag får gå på landsvägen hela natten, om du inte vill hjälpa mig.»
»Nej, det skall ni inte be mig om,» sade körkarlen. »Ni går allt bättre på landsvägen, än ni åker i min kärra.»
»Ja, det kan jag ge dig rätt i,» sade gumman. »Jag tror nog, att din häst skulle stupa, om den finge mig att dra på. Men jag vill åtminstone sätta upp mitt knyte här bak i kärran, så mycket tycker jag att du kunde hjälpa mig med.»
Utan att vidare fråga om lov lyfte hon hastigt upp
