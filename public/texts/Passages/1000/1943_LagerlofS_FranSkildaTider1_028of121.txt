rummen barfota. Gamla frun blev uppmärksam på förändringen. Hon frågade sig för och fick veta vad hon aldrig kunnat tänka sig. —
Tösen stod och skurade sin mormorsmors kopparkittel. Gamla frun stack in huvudet genom dörren till brygghuset. Hon stod stilla och såg på arbetet. Det gick gott. Han blev blank, den kopparkitteln. ”Det är du, som är från Galgträsket”, sade gamla frun om en stund. Tösen blev eldröd i ansiktet och kastade med huvudet. Skulle man kunna vara från något bättre ställe då? Skulle någon kunna ha bättre far och mor än hon hade?
”Ja, det är jag”, svarade hon. ”Och det tackar jag Gud för.”
”Det var ett gott ord”, sade gamla frun. ”Av dig blir det nog folk.”
”Det är just det det skall”, svarte tösen.
”Du tänker komma dig upp, du”, sade gumman och log.
”Det har inte varit någon fågel, som flugit upp till den pinne, dit jag skall komma”, svarte tösen.
Med ett var gumman ute igen. Hon var liten och torr, så van att springa, att hon ej kunde hålla sig stilla. Om henne sade de, att hon var som en vind: om hon stannat, hade det varit förbi med henne.
Detta var i den gamla tiden på tjugutalet, och då nu hösten kom, blev det ingen ända på sysslor. Natt och dag pågick arbetet, och under hela tiden skulle det lagas kalasmat åt brukspatronen. Det var inte fred någon stund. Gamla frun hade inte ro på sig att sova. Tjänarna nöttes ut, men hon stod bi. Under hela tiden kunde ej gumman neka sig nöjet ha ett öga på tösen från Galgträsket. Hon var stark och hade god hand med vad hon gjorde. Hon blev stående en hel minut, gumman, ibland och fundera över tösen. Men det var inte något beslut fattat inom henne ännu.
På julaftonen hände sig, att tösen var borta. Försvunnen var hon, rent försvunnen. Hon blev sökt och efterforskad. De ropade hennes namn allestädes, men hon var ej att finna. De sökte i brygghuset, de lyste i källaren, och de vandrade igenom alla uthusen. Nej, hon var borta. ”Hon var väl dödstrött”, sade pigorna. ”Antingen har hon rymt hem, eller ock har hon somnat i någon driva och ligger och fryser ihjäl.” Det var ohyggligt att tänka på, och ingen kunde få någon julro, förrän hon var funnen.
Då gick gamla frun själv ner till brygghuset med en törsticka i handen att lysa sig med. Vad var det för mörkt där borta i hörnet? Visst var det någon, som hängde över muren. Och så fann hon tösen, som hade disktrasa och skurviska i handen. Hon stod lutad över ugnsmuren, med huvudet hängande över kopparkitteln. ”Vad gör du där?” frågade gamla frun. Hon svarade icke. Gamla frun lyste på henne. Det var intet fel med henne, men hon sov.
Gumman stod stilla återigen och föll i tankar. Var det icke det vackraste hon sett? Att sträva in i det yttersta, att falla på sin post, utan att släppa trasan och viskan. Det skulle behaga henne att dö så där, lutad över kittlar och grytor. Det skulle ock behaga henne att veta sin plats fylld av en, som kunde hålla hushållet vid makt, som kunde sträva in i det yttersta.
Men vad hon än tänkte, så är det visst, att brukspatron Dahlberg handlade alldeles tvärt emot, som det behagade henne. Han låg i underhandling om äktenskap med den rika Anna Stjärnhök, och för att varken gumman eller någon annan skulle kunna avstyra förbindelsen, fick ingen veta om den, förrän det lyste för dem i Svartsjö kyrka.
Detta skedde en söndag, strax efter jul. Gamla frun blev ond och sade till sin son, att han gjort den största dumhet i sitt liv. ”Tänker du bli betjänt åt din fru och en träl i ditt eget hus”, sade hon, ”eftersom du tar dig en rik hustru?”
Tösen var lamslagen. Hon smög sig ned till kitteln och satt tyst hos den hela söndagseftermiddagen. Vad skulle hon nu tro på, sedan hennes mormorsmors kittel ljugit för henne?
Det hade en bråd ända med hennes sorg. På måndagsmorgonen visste folk att berätta, att Anna Stjärnhök övergivit brukspatronen och återvänt till sin förre fästmans hem.
Gamla frun hade ont av sin son, nu då han blivit bedragen. Hon värmde upp åt honom ostkakan, som han ätit av förra middagen. Den kom nu in på frukostbordet, skinande av grädde och smör, ledsagad av kanelsås och björnbärssylt. Men Dahlberg blev ond, då han fick se den igen. ”Man kan tröttna på bättre mat än ostkaka”, sade han. Därmed slängde han servetten ifrån sig och gick ut från frukosten.
Men om han förlorat matlusten, så hade Anna Maja från Galgträsket så mycket mer av den. Det var skick och bruk hos gamla frun, att hon lät tjänarna svälta. Hon menade inte något ont med det, hon trodde, att det hörde till en god hushållning. Det var också skick och bruk hos henne att aldrig låta en tiggare gå från gården ohulpen. Tösen hade nu ställt det så för sig, att hon lät mor sin gå hit och tigga kornmjöl och fläsk. Allt vad hon fick, gav hon dottern, och så kokade denna nävgröt nere i brygghuset.
Nu, dagen efter lysningen, just medan gamla frun och brukspatronen troddes sitta i god ro vid frukosten, drog sig allt tjänarskapet ned åt brygghuset. Anna Maja hade kokat nävgröt i kopparkitteln. Det var en stor dag att fira, tyckte hon.
De sutto där välbehagligt, togo gröt ur kitteln, som var nedlyftad på golvet, rullade ihop den mellan fingrarna och doppade i fläskflott mellan var munsbit. Under tiden pågick det gamla skämtet med Anna Maja. ”Fru Dahlberg” och ”brukspatronessa” fick hon heta i vart ord. Hon var mycket nöjd med det men sade just ingenting.
”Nå så långt in i...!” Stalldrängen började med en svordom, som aldrig blev färdig. Pigorna kastade grötbitarna från sig och foro upp från bänkarna. Brukspatronen själv stod i dörren och såg ut, som om han stått där länge. En
