oss alla okärt, att du så hastigt gör om intet ett giftermål, som är gott och förmånligt. Jag tänker, att detta vore ett gott tillfälle att få slut på talet om din olycka, ty våra avundsmän och fiender få därav för stort mod.”
”Jag vet, Reor, att du har gäld”, sade en av hans svågrar. ”Du behöver detta giftermål för att reda dig med gården.”
Nu talade ock Reors mor: ”Reor vet, att han ej kan kasta spjutet rätt mot skölden, men han gör hellre giftermålet om intet än erkänner sin oförmåga.” Detta sade hon för att egga honom.
”Du eggar skarpt, moder”, sade Reor, ”men jag vågar ej kasta spjutet, ty jag vill ej träffa.”
Nu talade Reors broder: ”Jag förundrar mig över det sätt, varpå Reor handlar. Det har klagats på dig, Reor, hos länsherren, ty du har rivit upp broarna för en brudskara. Det vore gott för dig att genom detta gifte träda i frändskap med dina åklagare, så att målet nedlades. Du har ock låtit tillfället att vinna stor rikedom gå dig ur händerna, då du lät de unga drängar, som funnit en silvergruva, draga ut på isen så långt ut på våren. Du kan ej heller sköta gården väl, ty dina bästa tjänare övergiva dig, troende, att du bringar dem olycka. Jag tror ej på detta tal om lycka och olycka, men jag ber dig handla så, att talet får en ända, ty gården tager skada därav. Och vill du ej göra oss till viljes, så skola vi alla dina fränder sammanrota oss mot dig och utverka en landsförvisningsdom mot dig av konungen, ty så har du farit fram, att detta vore en lätt sak. Detta säger jag dock ej för att själv vinna gården, ty jag är en krigare men ingen bonde. Endast däröver skall jag vaka, att min fädernegård ej genom ditt oförstånd förfares. Då må den hellre tagas från dig. Välj nu.”
Reor blev härunder mycket blek. ”Min broder har aldrig mött olycka och aldrig lärt barmhärtighet”, sade han. ”Nu vill jag göra kastet, men på det villkor, att jag må få min frihet att bryta eller fullborda äktenskapet, allt som mig lyster.”
Men då han reste sig och vägde spjutet i handen, föllo hans blickar på en silverbägare, den minsta i hans hus, sirad med uråldrig runskrift.
”Moder”, sade Reor. ”Hur kan denna bägare stå på mitt bord? Har du gjort mig till löftesbrytare, moder?”
Modern svarade: ”Son, har jag ej varit länge nog i gården för att kunna taga vård om ättens heder? Jag ville hava bägaren åter och gick därför denna afton till vår grannhustru och sade henne allt. Hon hämtade då ned trälkvinnan från sätern, och jag fick bägaren åter. Hon tillstadde mig att lämna kvinnan full betalning för bägaren.”
”Hon är dock en sträng kvinna”, sade Reor, ”hon kommer att straffa tjänarinnan.”
”Det är hennes ensak”, sade modern.
Nu var Reor vred. Hans muskler knöto sig som det vilda loets, då det kryper ihop till språng. Hans ord kommo med en väsning, som då ett spö viner i luften. ”Det var du, som bar fram anklagelsen”, sade han till modern. ”Vet du då ej, att jag hellre ville se dig piskad än den kvinnan?”
”Jo”, svarade hon, ”och nu vet jag även varför du ej kastar spjutet. Skall en trälkvinna intaga min plats, Reor?”
Då flög Reors spjut genom luften och träffade det mål han utsökt åt sig. Över den plats, där bruden skulle sitta nästa dag, hängde en krona av boklöv. Genom denna for det ljungande spjutet och borrade sig in i väggen där bakom.
”Å”, sade nu Reor, ”vad jag är trött på er alla. Vad jag längtar till henne, som min mor låter straffa som tjuv! Jag måste gå till henne och göra henne till min hustru. Och som nu detta är mitt öde, att jag ej kan för er motviljas skull få bo med henne i lycka på denna gård, så kastar jag från mig Anfasteröd. Så kastar jag ock från mig vänner och fränder. Märken det, I alle, det är jag, som förkastar er, ej I mig. Och låten mig nu gå utan ett ord från någon av er, ty mitt lynne är ej milt i kväll, och jag har nu gjort offret till de underjordiske och vunnit lyckan åter.”
Och han gick hög och stolt ut ur fädernas sal mellan rader av människor, som veko undan för honom, mellan tjänare, som gräto av rörelse och sträckte armarna efter honom.
Inne i stugan voro ljusen tända, men då Reor kom ut, möttes han ej av natt utan av ljus vårkväll. Han skyndade upp mot skogen, flyende för sin vrede, som var så stark, att den ville se blod och vandra fram över högar av lik. Det hände honom, att han snavade mot en trädrot, och hans vrede vände sig mot trädet, så att han omfattade den manstjocka stammen och riste den. Han drog fram som en förödande galning, trampade i myrstackar och slet av ungträd deras nykomna blad.
Då såg han en kvinna, som stapplade fram mellan träden, och han bävade, troende, att förståndet nu sveke honom, ty synen av en lidande, som sålunda släpade sig fram från träd till träd, var just vad han haft i ögonen, alltsedan han hört moderns bekännelse. Han förstod, att hon, oaktat sin skadade fot och sin plågade kropp, måste vandra djupt, djupt in i skogen för att få kämpa med smärtan i ro. Han ropade hennes namn, och han såg hur hon försökte påskynda färden, men hon förmådde ej och stannade, stödjande sig mot en trädstam. Han gick alldeles inpå henne och såg henne in i ögonen.
”Hava de slagit dig?” sade han. Hon rörde läpparna till ett ja. Då sjönk han med en dov klagan ned till hennes fötter. Han drog till sig hennes kjortelfåll och kysste den. Och han grät.
Hon satte sig då vid trädets rot och drog upp hans huvud mot sina knän. ”Gråt ej”, sade hon. ”Gråt ej! Du vet,
