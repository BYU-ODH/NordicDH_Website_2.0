ju ingenstans att göra av tösen”, säger hon. ”Ja”, infaller lärarinnan, ”det var ju skada, att hon inte fick komma med till skollovskolonien, som ämnat var. Nu är hennes plats redan given till en annan.” — ”Jag får nog stanna hemma för flickans skull”, säger då mor. — ”Det blir nog ingen annan råd”, svarar lärarinnan.
Men så börjar diakonissan tala vid henne om att hon skall be kolonistyrelsen om lov att få ta mig med. ”Det finns ingen sängplats för henne”, svarar lärarinnan. ”Och hon har ju inga kläder i ordning, och vi ska resa redan i morgon.” — ”Jag skall ställa med kläder, jag”, svarar diakonissan. ”Skaffa bara tillåtelse att ta henne med, så skall hon stå färdig i morgon på bryggan kl. 2. Det är ju då, ni ska resa.” — ”Ja, det är det”, svarar lärarinnan, ”men jag tror inte, att jag får ta henne med.”
Strax därefter ta de avsked, och när de gå förbi mig, tycker jag mig se, att lärarinnan nickar och småler åt mig liksom för att uppmana mig att vara vid gott mod. Och då förstår jag, att hon och diakonissan ha kommit bara för min skull, och jag blir så lycklig, för jag har aldrig kunnat tro, att människor skulle vara så goda.
Och klockan 2 nästa dag står jag verkligen på bryggan med mitt klädbylte bredvid mig, och runtomkring mig stå en hel hop andra skolbarn, som skola bli mina kamrater där ute i kolonien.
Flera av barnen ha vuxna människor med sig, som följa dem till båten, och jag hör, att ett par av dessa stå och tala om oss: ”Det är bedrövligt, så de se ut, de här resenärerna”, säger den ena. ”Jag har aldrig sett så magra och bleka ungar.” — ”Det är ju också därför, som de ska ut till kolonien”, svarar en annan. ”De komma nog att se ut på annat sätt, då de vända tillbaka.” De där orden göra, att jag tittar närmare på reskamraterna. Och det är visst sant, att de se eländiga ut allihop. De äro dåsiga och tysta. Jag kan inte en gång se om de äro glada att få resa.
Så kommer lärarinnan och ropar upp oss, och så kommer ångbåten, och vi gå ombord. Jag har hela dagen inte vågat tro, att jag verkligen skulle få resa, men när ångbåten lägger ut från bryggan, då litar jag äntligen på att det skall bli allvar av och att jag får komma ut till paradiset— — —
Vi ha stigit av vid en brygga, och med våra bylten och nattsäckar i handen vandra vi fram på en smal gångstig. Den för oss snart in i en liten hage, och när vi ha gått några steg, märka vi, att det lyser vitt mellan träden. När vi komma än närmare, se vi, att det vita är ett dukat kaffebord, där ett par stora kaffekannor trona mellan väldiga högar av gulbruna bullar. Vi se på varandra och undra åt vem detta är ämnat, men vi våga ingenting säga. När vi ha gått ännu ett par steg, kommer en lärarinna mot oss och ber oss vara välkomna. Och vi förstå, att den lärarinnan har rest ut på förhand för att göra allt i ordning och att det är hon, som har dukat det stora kaffebordet. Och att det är vi, som få dricka kaffe där.
Vi behöva inte gå in utan få sitta ute under de gröna träden och dricka. Det är första gången i mitt liv jag har varit med om något dylikt. Jag trodde rakt inte, att det kunde gå an att äta ute.
Vi ha blivit så häpna över kaffebordet och de stora högarna med bullar, att vi inte ha haft tid att titta efter något annat. Men då högarna äro nära nog jämnade med duken, börja vi att se oss omkring. Då märka vi på några stegs avstånd ett vitmålat hus. Det är inte stort, vi ha sett mycket större och grannare hus i staden, men det är något så särskilt prydligt med detta. Det har en förstukvist med utskurna lister, och det står blommande häggbuskar och syrener runtomkring det. Vi flickor undra och stirra, men vi våga inte fråga. Det är en av pojkarna, som tar mod till sig och gör frågan: ”Är det där?” säger han. ”Ja, där är det”, svarar lärarinnan, ”och om ni nu är mätta, så ska vi gå in och titta på ert sommarhem.”
Och så gå vi in. Vi vandra igenom en förstuga, och sedan komma vi in i en matsal. Och ingen av oss har väl varit inne förut i ett så vackert rum, som den salen är med sina fyra stora, klara fönster, sina ljusgråa väggar, sina vitrutiga gardiner, sina vita bord och röda stolar. Det är ett sådant rum, att man blir glad, bara man stiger över tröskeln.
Innanför salen ligga tre sovrum. Där stå våra små sängar tätt intill varandra, och lärarinnorna klaga över att sovrummen äro för små. Men inte gör det oss något, att vi bli inpackade åtta flickor i ett rum. Vi tycka bara, att det blir lustigt att vara så många tillsammans. Å, vad vi ska få det roligt, när vi gå och lägga oss och när vi stiga upp sen!
Sedan gå vi ut i köket, och så göra vi bekantskap med hela gården. Vi titta till och med in till bondens, som bor bredvid oss, och jag får för första gången i livet se hur det ser ut i en ladugård och ett stall.
Den kvällen lägga vi oss i god tid, och det är först, när jag ligger i min säng, som jag tänker på att ingenting här ute var så där märkvärdigt och underligt, som jag hade föreställt mig, att det skulle vara. Träden äro inte blå, och blommorna skina inte som solar. Men det bryr jag mig inte om att sörja över, för allt är bra, som det är.
Och på natten drömmer jag en dröm, där allt är grönt.
