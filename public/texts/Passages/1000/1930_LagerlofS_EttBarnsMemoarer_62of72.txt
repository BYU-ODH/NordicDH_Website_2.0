barkbröd på sina håll här i Fryksdalen, fick smederna på Rottneros äta sig mätta av vetebröd och fläsk.»
Nu tar morbror Oriel verkligen hatten av sig och reser sig på armbågen.
»Jaså, slösare även,» säger han. »Bankruttör inom tre år!»
Och vi tre barn, Alma och Gerda och jag, vi kan inte förstå oss på morbror Oriel. Vi vet ju, att patron Wall är lika mäktig, som om han ägde Aladdins lampa. Han behöver bara önska sig en sak, så har han den. Vi tror, att morbror Oriel bara vill retas med morbror Schenson, för det är nog inte så utan, att morbror Oriel, som är så förfärligt kvick, tycker om att retas med folk.
Morbror Schenson ger sig inte, utan han försöker alltjämt försvara G. A. Wall.
»Du tänker inte på vilket anseende den mannen har,» säger han. »Han har ju blivit utsedd till riksdagsman.»
»Mångsyssleri!» utropar morbror Oriel. »Bankruttör om två år!»
»Nej, du är för svår, Oriel,» säger morbror Schenson. »Man har ju de allra största förväntningar på honom och hans duglighet. Han ämnar ta opp det gamla projektet att förena Fryken och Vänern med en kanal.»
»Jaså, kanalbyggare också!» utropar morbror Oriel. »Bankruttör om ett år!»
Morbror Schenson svarar ingenting. I stället tar han fram sin klocka.
»Klockan är snart ett», säger han. »Jag tror, att jag ska gå ner till bryggan och se efter om inte ångbåten snart kommer.»
Morbror Schenson går halva backen utför, men då vänder han om.
»Du tänker inte på, Oriel,» säger han, »att om det går, som du säjer, då stupar inte bara Wall, utan hela Fryksdalen.»
»Kan jag hjälpa det?» frågar morbror Oriel. »Det måste alltid gå så, därför att människor inte kan lära sig att skilja förnuftigt folk från olycksfåglar.»
»Men vad har du för bevis?» envisas morbror Schenson.
»Kära Schenson,» säger morbror Oriel, »vad skulle jag behöva för bevis? Jag är många år äldre än du, och jag har sett mer av världen än du eller någon människa här i Värmland. Och jag vet, ser du, att när en karl ställer till med resfrukostar, så långa, att andra människor måste sitta i timtal och vänta och riskera att inte komma till sina platser i tid, då är den karln nära sitt fall. Tro du mina ord!»
Och jag förstår inte riktigt om morbror Oriel skämtar eller talar allvar, men jag kan inte få hans ord ur mina tankar under hela hemresan.
BRUNNEN.
Vi sitter på trappstegen till verandan på Mårbacka — alla människor tycker, att vi ska börja på att säga verandan och inte förstukvisten eller trappan som hittills, för det låter så gammaldags —, och vi säger till varandra, att det är bra tråkigt, att inte faster Nana Hammargren kan berätta någon rolig historia för oss i kväll, som hon annars brukar. Faster Nana har stannat litet längre på Mårbacka än de andra främmande för att få träffa pappa och mamma och faster Lovisa litet i lugn och ro, och det är så trevligt. Och det har varit ett gudaväder hela tiden, som hon har varit här, så att vi har kunnat sitta ute ända till elva om kvällarna, och hon har brukat slå sig ner hos oss unga på trappstegen och bara talat om och talat om.
Och vi tycker allesammans, att faster Nana har en så märkvärdigt vacker röst. Det är alldeles omöjligt att inte gråta, då hon berättar något vackert. Faster Nana är också vacker själv, och hon är så lycklig, därför att hon och farbror Hammargren passar så bra ihop och tycker så mycket om varandra. Vi brukar säga, att det är synd om faster Nana, därför att hon bara har tre pojkar och ingen flicka, men hon själv är visst alldeles nöjd med som hon har det.
Och vi var så säkra på att faster Nana skulle berätta för oss i kväll också, men hon blev så hastigt sjuk i förmiddags. Hon var alldeles frisk förut, men så kom posten, och hon började läsa Värmlandstidningen. Och hon hade knappast kastat en blick i den, förrän hon sa, att hon hade fått så svår huvudvärk och ville gå opp på sitt rum och vila en stund. Och jag kunde inte fatta hur någon kunde få huvudvärk av att läsa Värmlandstidningen, så att jag gick igenom den från början till slut, men där stod då rakt ingenting annat än det vanliga.
Alltsedan dess har vi inte sett till faster Nana, så att vi kan ju förstå, att i kväll kommer hon inte att berätta något för oss, utan vi får försöka roa oss på egen hand.
Men tänk, så roligt i alla fall! Faster Nana har kommit ut på verandan och säger, att hon är bättre. Hon sätter sig genast på trappstegen hos oss barn, för det är därför, att hon vill hålla sitt löfte till oss och berätta en historia, som hon har kommit ner, säger hon.
Och det är ju nästan mörkt, men nog tycker jag, att faster Nana ser blek ut och att hennes ögon är likaså rödkantade som mina var, när jag for på Sunnebalen. Men rösten är ännu mycket vackrare än vanligt. Och allt, som hon säger, också det, som ska vara lustigt, låter så besynnerligt rörande. Och jag tycker ju inte, att den berättelsen, som hon nu talar om, är så särskilt märkvärdig, men jag måste ändå hela tiden sitta och kämpa emot för att inte gråta.
Faster Nanas berättelse.
Det var i mina föräldrars tid, som det här hände, och det var mitt i sommarn. Hushållerskan, samma Maja Persdotter, som går här och strävar än i dag, satt i köket och stötte salt i en mässingsmortel, när en karl kom in genom dörrn och frågade efter regementsskrivarn. Hushållerskan svarade, som sanning var, att han var bortrest, och då undrade karln om han inte kunde få råka fru Lagerlöf.
»Ho ä sjuk,» sa hushållerskan, och det var också sant, för mamma hade haft tandvärk hela dagen och låg nu på kökskammarsoffan med ett grötomslag för att få
