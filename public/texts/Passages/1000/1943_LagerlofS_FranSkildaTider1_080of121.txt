Jag sitter i ett hus, där taket består av gröna löv, golvet av grönt gräs och väggarna äro gröna buskar och rankor. Jag tycker, att det är så vackert, att jag inte kan tänka mig större lycka än att få bo där, och med detsamma är det någon, som säger, att huset är mitt och att jag får stanna där hela sex veckor. Och jag blir så stormande, outsägligt glad. Det far en sådan övermäktig glädjeström genom mig, att jag vaknar.
Då jag slår upp ögonen, ligger en bred strimma av solsken rätt över min säng. Det måtte vara vackert väder, tänker jag, och jag kan inte ligga stilla utan stiger upp och klär mig helt tyst för att inte väcka rumskamraterna. Så snart jag är färdig, smyger jag ut i förstugan, får med stort besvär upp förstudörrn och tittar ut. Det är märkvärdigt stilla och så friskt på samma gång. Jag kan inte motstå lusten att gå ut och sätta mig på ett trappsteg. Solskenet leker kring topparna av buskar och träd och ger dem alla möjliga färger. Det ligger en lätt svävande vit dimma över ängen, grässtråen glittra av dagg, endast sjön ligger stilla och mörk. Det är, som om den ännu sove med ett mörkt täcke över sig. Jag ser och ser på alla sommarmorgonens under, och när en stund har gått, känner jag, som om något lade sig över bröstet och snörde ihop strupen. Så liten som jag är, kan jag inte förstå vad detta betyder, vore jag större, skulle jag veta, att det är första uppenbarelsen av den fria naturens skönhet, som alldeles överväldigar mig.
Om en stund blir det rörelse i huset. Lärarinnorna laga mat och duka. Barnen klä sig, och snart få vi komma in i matsalen för att äta frukost, som består av välling och bröd. Jag har aldrig smakat välling förr, och jag är ängslig, då jag för den första skeden till munnen. Det smakar inte gott, och jag lägger strax ner skeden. ”Du är väl van att få kaffe om morgonen?” säger lärarinnan. ”Ja”, svarar jag. ”Och när du kom hem från skolan på middagen, fick du väl också kaffe?” — ”Ja, det fick jag.” — ”Du fick kanske kaffe till aftonvard också och till kväll med?” — ”Till kväll fick jag mjölk”, svarar jag. — ”Ja, ser du, här skulle du svälta ihjäl, om du bara skulle leva på kaffe”, säger lärarinnan och skrattar. Sedan tar hon bort vällingskålen utan att försöka truga mig att äta. ”Om du visste hur många gånger du kommer att äta den här skålen tom och be att få den påfylld igen”, säger hon, då hon bär bort den.
När vi ha ätit, skola vi bädda upp våra sängar, och det är något, som jag är van att göra, så att det går lätt för mig. Därpå springa de andra barnen omkring i hagarna, men jag känner ingen lust att röra på mig. Jag sätter mig på trappsteget, där jag har suttit på morgonen, och ser mig omkring. Jag har kommit att märka, att det finns så ofantligt mycket att se och ta reda på här ute på landet. Det växer en gräsmatta alldeles framför min fot, och jag börjar titta på den. Jag ser, att den består av många olika saker, av grässtrån och blad, av små blommor och mossa. Det har jag aldrig lagt märke till förut. Jag har bara tänkt på en gräsmatta som på ett stycke grönt. Och det finns mycket annat än växter i gräsmattan. Det kryper och krälar av myror och gullhönor och små, små flugor.
Fram på förmiddagen tar lärarinnan oss med ner till sjön, för att vi skola bada. Men jag törs rakt inte bada, jag, och lärarinnan låter mig slippa. Jag lägger mig ner på den fina, gula sanden vid sjöstranden och betraktar den. Och se, sanden är också märkvärdig, då man tittar på den närmare. Den består av korn, som äro vita eller röda eller gula och som glänsa så vackert, då man tar dem i handen. Och även i sanden finns det insekter, som skynda fram och tillbaka i brådskande ärenden.
Då barnen ha badat, plockar lärarinnan fram stora smörgåsar ur en korg och bjuder dem. Jag kan inte begripa, att de redan kunna vara hungriga, men det tyckas de vara. De riktigt sluka de där smörgåsarna. Jag är den enda, som endast äter ett litet stycke av smörgåsen. Vi brukade bara äta mjukt bröd hemma för mors skull, och jag är därför inte van att tugga hårt, grovt bröd. Jag kan inte komma någon vart med det.
De, som ha badat, äro så upplivade, att de springa och leka ta-fatt hela vägen hem, men jag går helt ordentligt och håller lärarinnan i handen. När jag nu har henne för mig själv, passar jag på att fråga henne om allt jag ser. ”Vad heter den fågeln och den blomman och den växten och det trädet?” säger jag. Det finns så mycket att fråga om, att jag kunde ha hållit på hela dagen.
Sedan dröjer det inte lång stund, förrän vi kallas in att äta middag. Jag tycker, att det är ett stort besvär med så många måltider. Jag kan inte känna mig hungrig, och jag är rädd för att lärarinnorna skola bli ledsna på mig, om jag inte äter. Men till middagen få vi köttbullar med potatis och blåbärssoppa, och jag vet inte hur det kommer sig, men detta smakar så märkvärdigt gott. Jag vet inte vad lärarinnorna ha blandat i maten, men aldrig har jag känt mat smaka så. Jag äter upp vad de ha lagt för mig och ber att få mer. — ”Jaså, börjar redan skollovsaptiten komma”, säger lärarinnan, ”då blir det snart en duktig tös av dig.”
Efter middagen gå barnen åter ut i hagarna, och jag sitter för mig själv och tittar på gräs och strå, men då börja ett par av flickorna leka en så rolig lek, att jag inte kan låta bli att gå bort till
