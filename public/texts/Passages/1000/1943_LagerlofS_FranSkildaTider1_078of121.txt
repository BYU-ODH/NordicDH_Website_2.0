i staden, och ett par lantgårdar med stora åkrar ligga, just där min gata slutar, men föreställa mig hur det är ute på landet, kan jag ändå inte. Jag tror, att där ute måtte finnas blåa eller röda träd och skinande blommor och ofantliga bär. Det kan inte vara likt något, som jag hittills har sett. Det måste vara något övernaturligt.
Å, som jag knogar med bibliskan och katekesen den våren, därför att lärarinnan har sagt, att jag måste kunna mina läxor för att få vara med på färden! Men detta har sig inte så lätt för mig, därför att mor är sjuk. Hon har ledgångsreumatism och sitter stilla i sin stol hela dagen. Så snart jag är hemma, måste jag hjälpa henne och passa upp henne. Mor vill ha kudden flyttad från ryggen till armstödet och från armstödet till karmen. Mor vill ha gardinen upphissad och nerdragen igen. Hon vill, att jag skall flytta pallen, att jag skall koka kaffe, att jag skall lägga in ved i spisen. Hon låter mig inte sitta stilla vid boken en minut i sträck. Det är också så hett i rummet, där mor sitter, att jag blir matt och huvudyr, och det gör sitt till, att det går dåligt att läsa. Och mor vill inte låta mig gå ut på hela eftermiddagen. Hon tycker, att det är illa nog, att jag måste vara i skolan på förmiddagen. Så snart hon blir lämnad ensam, sitter hon och tänker på att det skall bli eldsvåda och att hon skall brinna inne, hon, som inte kan röra sig.
På så sätt händer det flera gånger, att jag kommer till skolan utan att kunna mina läxor, och för var gång sjunker hoppet inom mig. Det blir naturligtvis så, att jag inte får komma med till skollovskolonien. Då lärarinnan märker, att jag inte kan läxorna, tror hon väl, att jag inte bryr mig om att få vara med.
Men en lördagseftermiddag kommer lärarinnan in i klassen och räknar upp dem, som i år få komma ut till kolonien. Och hon räknar också upp mitt namn. Jag blir så glad, för aldrig i mitt liv har jag önskat något så ivrigt, och på samma gång har jag hela den sista tiden trott, att det skulle vara omöjligt. ”Kom ihåg, att ni ska fråga mor och far om ni får följa med”, säger lärarinnan till sist, ”och lämna svar på måndag!”
Den middagen är det jag, som springer. Jag kan inte gå i led med de andra barnen ut ur skolan och framåt gatan, utan jag skyndar förbi allihop. Och så kommer jag hem, upprörd och skälvande av iver, och berättar, att jag får fara med till skollovskolonien nästa sommar. Innan jag har talat ut, ser jag, att mor blir askgrå i ansiktet. ”Vad är det du säger?” utbrister hon, och rösten darrar av förfäran. ”Jag skall till skollovskolonien”, säger jag, men jag talar redan nu helt sakta och tonlöst, för nu för första gången har jag kommit att tänka på att mor kanske inte skall ge mig lov att resa. ”Lärarinnan sade, att jag skulle få fara med ut till landet, om ni gav mig lov”, upprepar jag. ”Lov”, säger mor, och nu darrar inte bara hennes röst utan också huvudet och händerna, ”nog skulle du få lov, om jag kunde vara utan dig. Kanske lärarinnan har någon att sätta i ditt ställe? Eller är det meningen, att jag skall vara utan mat och skötsel i hela sex veckor?”
Nu förstår jag ju hur omöjligt alltsammans är, för mor och jag, vi äro ensamma i världen. Naturligtvis kan jag inte vara borta från henne i hela sex veckor. Det är ju klart. Det har hon alldeles rätt i. Det är bara så besynnerligt, att jag inte har förstått detta förut. Att jag hela tiden har trott, att hon skulle låta mig resa.
Det är ett svårt slag för mig, och hela eftermiddagen sitter jag och kämpar med gråten. Jag vill inte, att mor skall se hur ledsen jag är, men jag kan inte hjälpa, att tår på tår kommer glidande. Jag förstår inte ett ord av det jag läser, och när mor skickar mig i sina ärenden, bär jag mig alldeles bakvänt åt.
Det är en lycka i olyckan, att diakonissan, som brukar komma och se om mor några gånger i veckan, tittar in till oss just den eftermiddagen. ”Vad står på? Varför sitter flickan och gråter?” säger diakonissan, så snart hon fått huvudet inom dörrn. Jag försöker svara, men jag känner, att jag inte skulle kunna tala utan att brista ut i häftiga snyftningar, och därför rusar jag ut och låter mor göra reda för saken.
Sedan gå några veckor utan hopp eller intresse. Jag har talat om för lärarinnan, att jag inte får följa med till kolonien, och när hon frågade varför, fick jag tårarna i ögonen och kunde ingenting svara. Då skakade lärarinnan på huvudet och såg bekymrad och ledsen ut, men hon sade ingenting mer om saken.
Några dagar efter skolavslutningen kommer lärarinnan en eftermiddag till mor på besök i sällskap med diakonissan. Och när jag ser dem komma, är det något inom mig, som säger, att nu skall jag ändå på något sätt bli hulpen. De fråga mor hur det står till, och mor svarar dem rätt snävt, för hon tror nog, att de ha kommit för att övertala henne att låta mig resa. Men de säga ingenting alls om den saken. I stället talar diakonissan vid mor om att hon, som är så klen, borde bort och bada. Hon tycker, att mor borde fara till en brunnsort, som ligger en mil utanför vår stad. Mor svarar förstås, att hon inte har råd till något sådant, men då säger diakonissan, att hon har hört sig för i fattigvårdsstyrelsen och att hon vet, att mor kan få hjälp till en badresa, om hon så önskar. Jag ser hur glad mor blir åt detta, men plötsligen mulnar hon till igen. ”Jag kan inte fara, jag har
