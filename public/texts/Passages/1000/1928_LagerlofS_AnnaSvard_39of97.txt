och hans hustru, som hade kommit, reste han sig och gick emot dem.
Organisten, som var en storväxt, gammal man med uppstående vitt hår över ett ansikte, som alltid var rött och svullet, tycktes den här kvällen vara rödare och mera svullen än vanligt. Han hade sin hustru under armen och tågade med henne fram mitt i rummet. Så frisk vinter det än rådde ute, lät han dörren stå öppen efter sig. Han varken sade godafton eller sträckte ut handen för att hälsa.
Det var lätt att se, att han var fruktansvärt uppretad, men just detta gjorde väl, att han såg ganska ståtlig ut. Anna Svärd förstod, att han var en duktig karl, medan fru Thea, som hängde vid hans arm, föreföll henne som en utsliten gammal disktrasa. »Hon har en bra man», tänkte hon, »men själv har hon vari doppad i alltför mycken smuts. Hon kan aldrig bli ren mer.»
Knappast hade hon tänkt ut, förrän hon märkte, att fru Thea bar sin fina söndagshatt på huvudet.
»Åhå», sade hon för sig själv, »nu kommer det.»
Hon gick bort till dörren för att stänga och undrade då om det inte skulle vara klokast att springa sin väg från alltsammans. Men hon bemannade sig och stannade tappert kvar.
Organisten gick till anfall utan krus och komplimanger. Han berättade, att hans hustru inte hade kunnat finna sin söndagshatt, då hon skulle gå till kyrkan denna samma morgon. Hon hade trott, att den hade blivit stulen, men nu på kvällen hade de efter ett långt gemensamt sökande funnit hatten nerstoppad i en kopparkittel, som stod högst på kökshyllan. Hustrun hade då anklagat honom, organisten, för att ha gömt undan hatten, men han visste, att han var oskyldig, för så vitt som han inte skulle ha gjort det i sömnen. Däremot hade han hört, att Karl-Arturs hustru hade varit hos dem flera timmar föregående dag. Ja, nu var han där för att göra en öppen fråga och få rent besked.
Anna Svärd steg genast fram och förklarade, att det förhöll sig, som han trodde. Medan fru Sundler hade gått ner i källarn för att hämta saften, hade hon smugit ut i förstugan efter hatten och gömt den i kitteln.
Under det att hon avlade sin bekännelse, kände hon hur hon sjönk och sjönk. Hon sjönk i organistens ögon, och hon sjönk i Karl-Arturs. Däremot drog fru Sundler ihop ögonen och kisade bort till henne med tydligt intresse.
»Men varför i Herrans namn bar fru Ekenstedt sig åt på det viset?» frågade organisten helt bestört, och Karl-Artur upprepade frågan med gäll röst. »Varför i Herrans namn? Vad ville du? Vad menade du?»
Anna Svärd förstod efteråt, att det hade varit bättre, om hon inte hade sagt sanningen, utan hittat på någon undskyllan. Men i det ögonblicket var hon glad att få tala om rätta sammanhanget. Hon glömde bort, att hon inte var i Medstubyn och talade med Svärdsmor och Jobs Erik. Hon trodde, att hon skulle krossa och tillintetgöra fru Sundler, den där disktrasan.
»Jag ville, att hon där int skulle kunna komma i körka i dag», sade Anna Svärd och pekade på fru Sundler.
»Men varför då? Varför?»
»Därför att hon förvänder syna på mannen min, så att han ser vad som int finns.»
De blevo häpna alla tre. De stirrade på henne, som om hon skulle ha varit en död, som stigit upp ur sin grav.
Vad var det hon sade? Hur kunde hon tro? Hur kunde hon inbilla sig?
Anna Svärd vände sig direkt till fru Sundler. Hon tog ett par steg framåt, så att hon kom tätt inpå henne. »Vill du neka te att det är du, som förvänder syna på’n? Du kan fråga prostinna, ja, du kan fråga varenda en, som fanns i körka, om di har hört bättre predikan än den han höll i dag. Men så snart som du kom in, så var det slut för’n.»
»Men fru Ekenstedt, kära fru Ekenstedt! Hur skulle jag kunna? Och även om jag kunde, hur skulle jag vilja skada Karl-Artur, min och min mans bästa vän?»
»En kan aldrig veta vad tockna som du kan hitta på.»
Karl-Artur grep hustrun hårt i ena armen och ryckte henne tillbaka. Han tycktes frukta, att hon skulle kasta sig över fru Thea och slå henne.
»Tyst!» ropade han. »Inte ett ord mera!»
Organisten stod framför henne med knutna nävar.
»Akta dig för vad du säger, din bondjänta!»
Den enda, som bibehöll sitt lugn, var fru Sundler. Hon började till och med skratta.
»För all del, låt oss inte ta detta så allvarligt! Fru Ekenstedt tycks vara lite vidskeplig. Men vad annat kan man väl begära?»
»Förstår du inte», sade hennes man, »att hon tar dig för att vara någon sorts trollkäring?»
»Jo, naturligtvis. Jag berättade i går för henne, att Karl-Artur ibland tycker sig se sin mor i kyrkan, och detta är hennes sätt att förklara saken. Hon har velat rädda sin man, så gott som hon förstår. Alla kullor i Medstubyn skulle säkert ha handlat som hon.»
»Thea!» utropade Karl-Artur. »Du är storartad.»
Fru Sundler förklarade genast, att det var hon visst inte. Hon var bara glad, att detta lilla trassel hade blivit så fort och lätt uppklarat. Nu, då detta var gjort, fanns det intet skäl för henne och hennes man att stanna där längre. De skulle genast gå sin väg och lämna de unga makarna åt sig själva.
Hon sade mycket vänligt godnatt både till Karl- Artur och hans hustru och gick sin väg med mannen, som ännu var ilsken och brummade över att han inte hade fått ge luft åt allt sitt raseri.
Karl-Artur följde dem till dörren. Sedan gick han fram till hustrun och ställde sig med armarna korslagda över bröstet att se på henne. Han gjorde henne inga förebråelser, men hans ansikte uttryckte leda och avsmak.
»Han ser ut som en, som har blitt bjuden på grädde och int fått annat än vassblandning», tänkte Anna Svärd.
Till slut kunde hon inte längre härda ut med tystnaden, utan
