och lät ej beveka sig. Han ropade upp till jägaren att skära lös bågsträngarna och kasta ned dem, på det att han måtte kunna binda dvärgen. ”Då skall din lycka svika, tills du mister Anfasteröd.” Sedan talade han ej mer utan var som förbytt till sten. Han gjorde ingen rörelse utan var hård och stel, som om han ej längre ägde liv.
Tre dagar senare kom Reor hem. Hans mor stod oroligt spejande i gårdsporten. ”Har ingen olycka hänt dig?” frågade hon och såg forskande på honom, som kom i sin fulla kraft och skönhet. ”Jag hör tunga suckar ur skogen. De underjordiska äro i rörelse. En liten grå kvinna smyger kring husen.”
Reor såg leende på henne. Han var mörk med vassa ögon och skarpa drag men hade ett gott leende. ”Den dvärgen jag fångade”, sade han, ”bad mig, att jag skulle giva honom lös, därför att han hade hustru i berget. Är det nu hon, som smyger omkring här?” Han blev vred över dvärgakvinnans förmätenhet.
”Att fånga en dvärg är ingen olycka”, sade modern, ”sådana giva god lösepenning.”
Reor log åter. ”Denne lovade att smida åt mig allt jag önskade. Om jag blott förde koppar eller järn till berget, så skulle han göra allt färdigt på ett ögonblick.”
”Detta”, sade modern, ”synes mig ett gott löfte.”
Reor svarade: ”Men jag har ej givit honom lös. Jag har burit honom till Bohus och satt honom i tornet.”
”Då har du att vänta hans hämnd. Och jag menar, att härmed är din lycka flyktad.”
”Vad makt kan han äga över Anfasteröds bonde?” sade Reor.
”På Anfasteröd har bott mången olycklig man”, svarade modern. ”Berg Rese, din farfader, blev fredlös.”
”Min lycka må svika, så att jag mister Anfasteröd”, sade Reor stolt, ”men av dessa lede, hedniska troll tager jag hellre hat än gåvor. Menar du, moder, att de kunna skada en kristen?”
Den gamla modern såg med stirrande blickar ut i rymden. Hon var full av skrock, som kvinnor pläga. Munkarna hade ej kommit henne att glömma vad fäderna viskande lärt henne om naturmakterna.
”Dessa voro de första”, sade hon. ”De äro ej bättre än vi, men deras makt är en annan än den vi äga. Vem vet vad de förmå? Och de stora makterna, Reor, livets och dödens makter, de som söva jorden om hösten och väcka henne om våren, de som hitförde livet och alstrade urvarelserna, de skola vredgas på dig, om du föraktar den ringaste av deras skapelser.”
Dvärgen, som Reor fört till Bohus, satt fången där i tre dagar. På fjärde dagen försvann han och blev ej mer sedd bland människor.
Den förlamning, som kommit över jägarna i den inslumrade skogen, följde Reor allt framgent. Hans själskrafter förslöades, och hans kroppsfärdigheter avtogo.
Hans företag slogo illa ut, ty han övervakade dem ej med samma förstånd som förr, och det visade sig, att han sällan kunde sända en pil rätt på målet, sällan rida en häst utan att bli avkastad, sällan lägga ut ett sillnät med hopp om fångst. Härav blev han ej mer eftergivande än förr eller mindre benägen att skaffa sig fiender, snarare tvärtom.
Det hände, att han vid jultiden friade till en rik och fager bonddotter men fick avslag. Flickan tyckte om en annan, och hennes far lät henne råda. Reor hade ock försummat att vinna hennes gunst före frieriet. Då denna tärna skulle stå brud, drog Reor ut med sina män och rev upp några broar på den väg, där bröllopståget skulle fram. Men det var stark frost den natten han gjorde det, och innan bruden kom med sitt följe, lade sig tjock is över älvarna, så att hon kom oskadd fram där. Då sade bygdens folk, att Reors lycka var gången, och hans ovänner beredde sig att göra honom all skada.
Reors mor rådde honom att fria till en annan bonddotter, som var vida rikare än den förra men ej så fager. Han gjorde det och blev trolovad med den flickan. Och skulle bröllopet stå på våren, då sådden var avslutad.
Reors mor rådde honom ock att söka blidka de underjordiske med offer, men härtill var han ej benägen. Han ville ej erkänna, att något brast vid hans lycka, ej heller ville han nyttja hedniska sedvänjor.
Då kom kyndelsmässodagen, och husmodern redde sig att, såsom urgammal sed var, offra åt lågornas härskarinna, jungfru Eldborg, på det att ingen vådeld måtte hemsöka gården. Hon gick i den svarta, tidiga morgonen till stekarehuset, gjorde upp en stor eld i bakugnen och kallade sedan dit allt husets folk.
Då alla människorna samlats där inne, ställde hon upp dem framför ugnsöppningen och lät dem dricka Eldborgs skål ur en stor ölkanna. Den gamla husmodern var härdens trogna väkterska och tänkte med rört sinne på sin tjänare, elden. ”Heliga jungfru Eldborg”, sade hon, ”nu har jag bäddat dig en god, varm säng. Vila ut här inne efter din mödosamma vandring från härd till härd.”
Därpå fyllde hon kannan ånyo och kastade den in i ugnen, över vars vida botten de stora björkvedsträen lågade. Hela ugnen fylldes av en sky, som rodnade av eldskenet, men Reor, som stod närmast och ur stugans mörker drömmande blickade in i de lekande lågorna, såg två mjukt rundade armar sträckas ut ur den röda skyn och fatta ölkannan. Strax därpå såg han Eldborg ligga utsträckt på ugnsbottnen, och hon var den skönaste jungfru. Hon hade hår, svart som sot, hy, glatt som vax och varmt gulröd, ögon, ljuvt dragande under tunga ögonlock, läppar, leende och glödröda. Hon låg inrullad i en mantel, röd som smältande järn, och de stora lågorna foro upp och ned omkring hennes bädd, sträckte sina smidiga, kluvna draktungor upp mot henne, lade sig smekande intill hennes kropp och kysste hennes anlete och hår.
Reor ropade häftigt: ”Detta är sista gången sådan hednisk lek bedrives i mitt hus!” Och han stängde raskt ugnsluckan. I samma stund ljöd i den överhettade ugnen en häftig knall, huset skakade, och de kring väggarna hängande kopparkärlen gåvo från sig en sorgesam klang. Reors
