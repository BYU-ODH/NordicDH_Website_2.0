att detta är sista gången. Jag stjäl ej mer.” Och hon brast i ett kort skratt.
Men honom syntes, att där vid hennes fötter kunde han gråta dygnet om, gråta bort vreden mot moder och broder och all den spänning, vari han gått hela den tunga vintern, och all kärlek till fädernas gård och all smärta, som hon, hans älskade, gömde i sin själ. — Då hans tårar avtogo, började han smeka och kyssa hennes händer. Och hon lät det ske.
”Det är bittrast för mig, att det skedde genom min mor”, sade han.
”Ja”, sade hon, ”detta har ock gjort det smärtsammare för mig.”
Han kom då att tänka på att han måste urskulda modern. Detta syntes honom med ens det viktigaste av vad han hade att säga henne. Han satt bredvid henne och berättade sagan om skytten i Fuglekärr och jättedottern. Och berättelsen gjorde dem gladare.
”Gården där uppe i furuskogen är ännu min”, sade Reor, ”men knappast vet jag om någon hydda står på de gamla grundstenarna, där tomtormen bor. Vill du vandra dit med mig och se?”
”Reor, du tröstar mig och gråter över mig. Upphör ej att vara god mot mig. Tala ej så. Du skall gifta dig i morgon.”
”Ja”, svarade han, ”med dig. Vi månde väl finna en kyrka på vägen.”
Och han berättade henne vad som nyss skett på Anfasteröd. Han sade henne hur kärleken till henne blivit honom övermäktig, då han fått veta vad som övergått henne, så att han lämnat allt för att leva med henne. ”Nu är jag den fattige skytten”, sade han, ”och vildmarken har skänkt mig sin dotter.”
Hon lutade sig mot trädet och slöt ögonen, medan han talade.
”Jag är nu alldeles frisk, Reor”, sade hon. ”Detta allt är en saga, men den är så skön, att den helar allt lidande.”
Men hon var ej frisk, hon försökte gå men kunde svårligen stöda på foten. Då de nu ville vara borta från trakten före morgonen, måste Reor bära henne. Men ehuru hans styrka var en jättes, sviktade hans krafter mången gång under den långa natten. Dock arbetade han sig framåt med domnande armar och hämmad andedräkt, tänkande, att han bar sin lycka upp till det hem, där den vita snoken skyddade hemfriden.
Åter kom morgonen. Astrid sov, men Reor gick alltjämt framåt. Plötsligt övergav tröttheten honom, hans armars senor kändes hållbara som järn, och ett nytt liv genomströmmade honom. Han vaknade till medvetande av hemlig medfödd kunskap och makt. Skogen omkring honom öppnade sina gåtor för honom. Han kunde se ned i jorden, spåra det nätverk av rötter, som genomväver den, se humlors och spindlars bo i dess mörka innandöme, maskarnas gångar, rävarnas lyor. Och från skogens källarvåning följde han de därifrån hämtade safterna upp i dagsljuset, såg dem sugas uppför stammen och äntligen stelna i de saftiga bladskivorna. Växandet uppenbarade sina hemligheter för honom. Han förstod varför blommorna lockade insekter, han gissade sig till betydelsen av deras färg och form, av deras glandler och hår. Han såg svamparna i färd med att förstöra det, som var fulländat, på det att nya växter måtte få känna levandets glädje. Han förstod lagarna för samarbetet i myrstackarna och gav akt till larvernas förklädnadskonst. Han såg allt och visste allt. Plötsligt började han vissla åt fåglarna, och han kunde locka dem till sig. Det rörde sig inom honom minnen från dagar, som han ej sett. Det var som genljud av drömmar, skogsmannen, naturvarelsen vaknade inom honom. Själva hans gång blev lätt, smidig, glidande, de vilda djurens gång. Och liksom han satt sig i besittning av ett fäderneärvt konungarike, trädde han in i de anlag och färdigheter, som ärvts ned till honom genom sekler.
Då förstod han, att vildmarken var den värld, där han skulle bliva lycklig, och han prisade Gud, som tillåtit den stora modern naturen att återföra honom till sitt modershjärta.
1893.
KOPPARKITTELN.
Tösen från Galgträsksätern stod och hörde på hur kopparkitteln kokade. Det var en mycket gammal kopparkittel med runrand om kanten och ett par rävhuvuden av brons fastnitade på ömse sidor. Den var ej särdeles stor, men väl hållen, utan bucklor. Tösen hade kärlek till den. Blank som en sol, röd som en ros ville hon se den.
Då hon först kom i tjänst på bruket, hade den kitteln så att säga varit den enda där, som hon kände av gammalt. Och det var ingen småsak att komma flyttande ned till Duvnäs stora bruk från en liten stuga, som hängde på en bergklint med vild skog nedanför, ovanför och runtom och en mörk sjö djupt, djupt under. Månntro hon kände det hemskt, tösen, när hon skulle gå på slät, öppen mark och bo i ett vitt hus, stort som en kyrka? Månntro hon blev vimmelkantig och gick vilse i de många rummen och störtade in i speglarna och tappade målet av häpnad över ljuskronorna? Ja, det var visst. Hon längtade hem, så hon höll på att bli tokig.
Kopparkitteln var urgammal. Det gick an, om den ej var av dvärgasmide. Tösens mormorsmor hade hittat den nere i Galgträsket. Hon hade varit en trollkäring och kokat trollörter i den. Sedan hon dött, hade ingen velat begagna kitteln, utan den hade varit undansatt på vinden. Tösen mindes hur hon legat och skrämt upp sig med tanken, att Galgträskkäringens kokkärl låg där uppe bland trasor och sopor. Då mor funnit på att sälja kopparkitteln till brukspatronen på Duvnäs, hade de alla varit glada. Det var, som om de haft en arg hund bunden på vinden. Nu behövde de ej vara rädda för att han skulle slita sig lös och börja bitas.
Hon hade varit svaghjärtad av sig som barn och rädd för allting. Men då hon gått och läst, slog hon om. Det fanns inte det ting till, som hon fruktade. När så tösen kom till bruket och blev som mest hemsjuk, blev kitteln hennes vän. Hon hade inte kunnat ana det i de gamla tiderna.
Kitteln hade intet riktigt anseende här på bruket heller. Gott rykte är svårt
