vill bara läsa, men Anna, hon tycker om att sy linnesöm och laga trasiga kläder liksom mamma. Och nu, när som Anna går och läser, så är det, som om mamma också skulle konfirmeras. Hon sitter och läser bibeln och katekesen, hon liksom Anna. Och det kan hon göra mittpå en vanlig vardag, hon, som annars brukar ha så brått med att sy, att hon inte rör vid en bok annat än på söndagarna.
Och häromdagen kom jag på pappa med att han satt och läste Tegnérs Nattvardsbarnen alldeles på egen hand.
Nu har också mamma sagt ifrån, att hon inte tycker, att det passar sig, att vi håller på längre med att läsa Fältskärns berättelser, för det är en sådan bok, som drar Annas tankar från hennes nattvardsläsning. Mamma menar visst inte, att det är något ont med boken, men den fyller ändå flickans fantasi med så mycket världsliga ting. Och inte för att jag tror, att ens de stiliga grevarna Bertelsköld kan locka Annas tankar från läsningen, men naturligtvis gör vi, som mamma vill.
Hilda Wallroth och Emilie Nilsson går också och läser i år för pastor Lindegren, och de också är så där borttagna, eller hur jag ska kalla det. Och när de är tillsammans alla tre, så är det så högtidligt, att en knappt vet vad en ska våga tala med dem om.
Och nattvardsbarnen i Östra Ämtervik brukar alltid vara svartklädda, men när det nu är tre herrgårdsflickor, som ska gå fram, så har fru Lindegren på Halla föreslagit, att åtminstone de tre ska få vara vitklädda. Hon tycker, att det är riktigt synd om de små söta barnen, säger hon, att de ska gå fram till altarringen i tunga, svarta, missklädande ylleklänningar. Och tänk, att fru Lindegren lyckas att övertala både pappa och mamma och morbror Kalle och moster Augusta och herr och fru Nilsson, så att de beslutar sig för att gå ifrån det gamla och låta Anna och Hilda och Emilie bli vitklädda!
När vi åker till kyrkan, sitter mamma på framsätet i droskan, och Anna sitter bredvid henne, därför att hon är läsflicka. Och Gerda och jag sitter på baklängessätet, som vi brukar. Men i dag är jag inte alls ledsen att åka baklänges, för på det sättet får jag sitta och se på Anna hela vägen.
Men det är inte den vita klänningen, som jag sitter och ser på, och inte heller är det den lilla filigramsbroschen, som hon har fått i konfirmationsgåva av mamma, utan jag sitter och ser på hennes ögon.
De är stora och djupa och gråbruna till färgen och kanske också litet gröna, det är nästan omöjligt att säga vad det är för färg på dem. Men det är inte heller på färgen, som jag ser, utan därpå, att de är så stilla och stora och förväntansfulla. Jag skulle allt bra gärna vilja veta vad det är, som Anna sitter och väntar på. Jag tycker, att det ser ut, som om hon stod utanför gallergrinden till ett stort, härligt slott och längtade att få komma in och se på alla de granna rummen och de breda trappuppgångarna och de välvda taken.
Och jag känner mig säker om att hon skulle få sin önskan uppfylld. Det skulle inte dröja länge, förrän grinden skulle öppnas och en skön ung kavaljer, klädd i sammet och siden, skulle komma ut och buga sig för Anna och säga, att han var greve Bernhard Bertelsköld, och be henne vara välkommen till Majniemi slott.
Men tänk, att Anna skulle inte se åt honom eller ta emot hans utsträckta hand! Hon skulle inte gå in genom grinden, utan hon skulle vända sig bort. För Anna står inte utanför Majniemi slott. Hon står vid himmelrikets port och väntar att få se Gud och hans änglar.
När vi kommer fram till kyrkan, står Adolf Noreen på kyrkbacken, och han skyndar sig fram och öppnar dörrn till droskan för att hjälpa oss att stiga ur. Och nog syns det på honom, att han tycker, att Anna är bra vacker i den vita klänningen och filigramsbroschen. Men Anna, hon ser honom knappast. Hon ser bara något långt, långt bort.
När Anna och Hilda och Emilie stiger in i koret i sina vita klänningar, så går det som ett sus genom hela kyrkan. Folk sträcker på sig och vrider på sig för att få se dem, och det är till och med en ung karl, som reser sig opp i bänken för att se bättre, men han blir då förstås genast tillsagd av grannarna att sätta sig ner.
Och den dagen får jag höra pastor Lindegren predika, för mamma och faster och Gerda och jag sitter nere i kyrkan, tätt bakom nattvardsbarnen, så att vi kan höra vartenda ord. Och jag förstår, att han talar så, att alla läsbarnen längtar att få se himmelrikets portar öppna sig för dem.
Och nu, några dar efteråt, har jag fått veta av Barn-Maja — fast jag borde kanske inte säga Barn-Maja mer, för hon har blivit uppflyttad till innepiga —, jo, hon har talat om för mig, att när Anna kom in i kyrkan i den vita klänningen och konfirmationsbroschen, var hon så vacker, att en av läspojkarna, som satt på andra sidan gången, blev alldeles kär i henne. Men han vet ju, att han aldrig kan få henne, säger Barn-Maja, och därför vill han inte stanna längre i Östra Ämtervik, utan ska resa till Amerika till hösten.
Och Barn-Maja talar om, att han har diktat en vers, där han talar om, att han måste resa härifrån för Annas skull. Den versen är så vacker, säger hon, att alla läsbarnen har skrivit av den för att ha den som ett minne. Barn-Maja har den också, och jag kunde nog få se den, om jag bara lovade, att jag inte skulle visa den för herrskapet eller för Anna själv, för då skulle den där pojken bli så ond på Barn-Maja, att han kunde slå ihjäl henne.
Och jag tycker, att det där, som Barn-Maja talar om, är så stiligt, så att jag ber för all del, att jag ska få se kärleksdikten, som den stackars läskamraten till Anna har satt ihop. Men när jag har fått läsa den, så känner jag mig allt litet besviken, för den är bara fem rader lång, och det står ingenting annat i den än detta:
Jag heter Erik Persson, min bostad är i Karl-
stads län,
Men när som blomman vissnar, då skall jag draga
hän.
Farväl, min fader och min mor,
Farväl, min syster och min bror
Och du, vitklädda flicka!
»Ja, men, Barn-Maja,» säger jag, »här står ju ingenting alls om att han tycker om Anna.»
»Han säjer ju: ’farväl, vitklädda flicka,’» säger Barn-Maja. »Det kan väl inte behövas mer.»
Och det kan ju hända, att det är tillräckligt. I alla fall kan då Barn-Maja vara viss om att jag inte visar den där versen för Anna, för den dagen, då hon gick till skrift, den står så helig för henne, att det inte går an att tala om någon jordisk kärlek i det sammanhanget.
MORBROR SCHENSON.
Morbror Schenson har varit gift med moster Johanna Wallroth, som var syster till mamma och moster Georgina och moster Julia, men hon är död för så länge sedan, att vi barn knappast kan komma ihåg henne.
Men fastän moster Johanna, som var mammas syster, är död, så kommer morbror Schenson hit var sommar, på samma sätt som farbror Wachenfeldt, som var gift med faster Anna, kommer hit var jul och var påsk.
Morbror Schenson är skolmagister i Karlstad, och dagen efter att skolan har slutat på våren, kommer han till Mårbacka, och dagen innan skolan ska börja på hösten, reser han härifrån, så att han stannar här hela sommaren.
När morbror Schenson kommer hitresande, har han alltid med sig en stor påse nötter, och det tycker vi barn bra om, men faster Lovisa blir så ond, då hon får höra nötterna skramla i påsen, för hon har så dåliga tänder, att hon inte kan tugga dem.
»Den Schenson är då för märkvärdig,» säger hon. »Där har han Yhnells konditori, som är det bästa i världen, och så ska han komma hit med sådant där skräp, som ingen människa kan äta.»
Men det är också det enda, som faster Lovisa ogillar hos morbror Schenson.
Morbror Schenson är ingen bråkig gäst, och själv är han övertygad om att han inte gör något besvär alls. Och det är sant, att han nöjer sig med samma slags mat, som vi annars brukar äta, men naturligtvis ska det vara smörgåsmat till alla mål, sedan han har kommit, och efterrätt flera gånger i veckan. Och inte går det an att bjuda endast rågskorpor till eftermiddagskaffet, utan det får allt lov att vara kakor och bakelser. Och om vi inte var afton satte fram konjak och kallt vatten, så att han fick blanda sig en grogg, så skulle han tro, att vi vore trötta vid honom och ville ge honom ett tecken att fara sin väg.
Morbror Schenson sätter så stort värde på att få vara på Mårbacka om somrarna, så att han vill göra nytta för sig ifrån första dagen till den sista. Så snart som han har ätit frukost, så följer han med pappa och »går ronden», som han säger, genom stallet och lagården och ut till folket, som arbetar på ägorna. Och när han på det sättet har hjälpt pappa att sköta om lantbruket, händer det, att han får syn på faster Lovisa, som sitter på trappan och rensar bär eller skalar ur ärtbockar. Då kommer han genast och ber att få hjälpa till, och inte är det hans fel, om faster svarar, att arbetet, det sköter hon nog helst själv, men det skulle gå så mycket fortare, om han ville sitta ner en stund och berätta något roligt från de stora kalasen hos biskopen och landshövdingen, som han har varit med om under vintern. Sedan morbror Schenson på det sättet har fortat på fasters göromål en god stund, så går han och söker reda på Daniel och Johan och tar dem med sig till Gårdsjön för att bada. Och det är en halvtimmes promenad över Åsberget för att komma till Gårdsjön. Backigt och sumpigt och stenigt är det hela vägen, det är alls inte sagt, att pojkarna gjorde sig besvär att gå dit, om inte morbror Schenson tog dem med sig. När han kommer tillbaka från badet så där vid ett-tiden, så vet han då, att han har gjort sig väl förtjänt av middagsmålet.
Efter middagen följer morbror Schenson pappa ner på kontoret och sover middag, efter middagssömnen dricker han kaffe, och sedan läser han högt för mamma och faster och vem annars, som vill höra på. Och morbror Schenson är stor och fet och däst, han läser långsamt och harskar sig ofta, och jag tror, att läsningen är riktigt ansträngande för honom, men han vill ju inte bara ligga oss till last, utan också göra nytta för sig.
Efter läsningen dricker morbror sin grogg, och sedan brukar han gå ut och gå med Anna och Gerda och mig och andra unga flickor, som är hos oss på besök. Men morbror Schenson går inte ut och går med oss, bara därför att han tycker, att det är roligt, utan därför att han vill göra sig nyttig och se till, att vi inte råkar några folkilskna tjurar eller kor, som är ute på bete. Vi vet, att morbror Schenson är ganska rädd för allt, vad tjurar och kor heter, så att vi förstår hur snällt det är av honom, att han går med oss.
Och på söndagarna, då vi inte är resta till kyrkan och då både morbror Schenson och vi andra kunde tycka, att det vore roligt att ligga i gröngräset och läsa en rolig bok, då läser han alltid predikan högt för oss. Jag tror visst, att detta är en uppoffring för honom, men han tycker nog, att han bör hålla oss till litet gudaktighet.
Om inte morbror Schenson visste
