det förekom den, som om vingar fläktade, insekter surrade, vällukter utbredde sig. Och så öppnade den ögonen. Var våren kommen? Var det därför den drömde om blommor? Jo jo män, så var det.
Det tjocka, prasslande bladtäcket hade sjunkit ihop under snö och tö. Sipporna hade borrat sig upp därigenom och stodo vita i de sanka snåren, där ungskogen växte, men blå inne under de stora träden. Det var blomma vid blomma i ett brokigt virrvarr över hela skogsbottnen. I skogsbrynet stod vårlöken på sviktande stängel, men hästhoven vandrade längs vägar och stigar nedåt ängsmarken, där gullvivan redan stod utslagen inne i gräset och fläktade med sin nedhängande klase. Av alla dessa, som klädde marken, hade de flesta ej hunnit tänka på stam och blad utan blott på blomman och vad till blomman hörde. Flera av dem hade knappt borrat sig upp ur marken, innan de slogo ut kronbladen. Och i deras brådska att komma till blomnings, innan skogen vaknade och skymde solen, nöjde de sig med de enklaste former. Sällan kunde de skaffa sig kostbarare färg än vitt, gult eller violett. De voro illa medfarna av köld. Somliga av dem voro nästan blåfrusna, de ömtåligaste hade ludet, silkesmjukt foder under kronan.
Men sådana de voro, voro de dock bokskogen ett tecken, att den nära nog försovit sig. I en förfärlig brådska sprängdes de vassa knoppfjällen, och där kommo de utstörtande på en natt, på en solig morgon mjuka, finludna, vävda av växtvärldens lenaste siden, mera leende friska, mera ljust gröna än något annat skapat, de glada, de besjungna, de älskade bokbladen.
Reor kom ut på gården i den tidiga morgonen för att sända en tärna till Astrids hjälp i sätern. Men detta glömde han för att se på skogen, som var utslagen, på bokbladen, som togo sitt första bad i den av varmt solsken genomstrålade luften.
Nu är det så, att bokblad äro lockande. Då de nyss slagit ut, äro de mera frestande än rosor. Man måste äga dem, vandra under dem, smeka dem med ögon och händer. Och nu styrde de Reors tankar så, att han tänkte, att han lika gärna själv kunde gå upp till sätern och hjälpa Astrid. Härvid tänkte han ej alls på att han nästa dag skulle fira bröllop. Han gjorde det blott, menade han, för att få gå under bokbladen.
Det första han märkte, då han denna morgon kom i skogen, var, att han tog intryck av dess stämning, och det hade han aldrig förr varit medveten av. Skogen var jublande glad, och han måste även fröjdas, medan han gick under valv av ung grönska och trampade i blommor, ty han kunde ej annat, eftersom de växte ända ned på vägen. Men det var också något berusande där inne, luften var som sött mjöd, som eldande sång. Det syntes som skulle en stor glädje vänta honom, något jublande lycksaligt, en fröjd jämförlig med bokarnas, då de ljuva bladen springa ut ur deras hårda, vinterkylda stammar. Och i sådan sinnesstämning kom han till sätern.
Astrid hade drivit samman korna för att mjölka dem. Men hon hade nu än mer svårt för att gå.
”Kommer någon och hjälper mig?” frågade hon genast.
”Ja”, sade Reor, ”jag kommer”.
Hon såg skarpt på honom och rodnade häftigt.
”Sådan hjälp, som du kan ge, behöver jag ej”, sade hon och grep efter mjölkstävan.
Reor erbjöd sig att göra arbetet, men hon vände honom ryggen och började mjölka. Reor tog då en stäva och ville försöka på egen hand. Korna sprungo undan honom, som var främmande. Hela flocken kom i förvirring, och kon, som Astrid mjölkade, sparkade omkull stävan.
Mitt i oredan tyckte Reor sig höra, att Astrid skrattade. Han vände sig snabbt mot henne, men hon hade åter lagt sitt ansikte till rätta i majestätiskt allvar. Han påminde sig i hast, att allt han gjorde måste misslyckas, och upphörde att söka bistå henne. Han tordes ej ens göra upp eld inne i säterboden utan kastade sig ned i gräset där utanför och tänkte med bedrövelse på att hans sämsta tjänstekvinna här varit av mera nytta än han själv.
Där låg han och såg på Astrid, då hon gick ut och in i sina sysslor. Han tyckte alltid om att se på henne, men det var honom dock en klen förnöjelse, då hon ej alls tycktes märka honom. Till sist sade hon dock, medan hon hastigt gick förbi honom: ”Packa dig härifrån.” Och ungersvennen blev glad som för en gåva över att hon äntligen talade till honom.
”Du tänker ont om mig, du Astrid”, sade han.
Hon trädde fram till honom och sade med stark tonvikt:
”Varför vill en storbonde som du göra tjänster åt en sådan som jag?”
”Jag längtade att få tala med dig, Astrid. Jag ville höra din tanke om min olycka. De hava sagt mig, att du ständigt levat i skogen. Du skall säga vad jag bör göra.” Men han väntade ej att få något råd av henne, det var blott så, att han längtade att få omtala sin nöd för en, som visste vad olycka var.
Då rullade hon fram kubben, på vilken hon högg sin ved, och satte sig att lyssna. Och då han berättat henne allt, log hon stilla, som om hon funnit denne långe bonde vara mycket ovis. ”Detta är mig svårt att tro”, sade hon, ”ty alla skogens makter äro goda och barmhärtiga. Om du varit hård och obarmhärtig, Reor, så skulle jag förstå, att de förfölja dig. Men sådan är du ej.”
”Sådan har jag dock varit.”
”Så var då glad över att de lärt dig mildhet. Om det än skall kosta dig Anfasteröd, så var glad, att du lärt känna olyckan.” Reor svarade: ”I går stal du min silverbägare, och i dag prisar du olyckan, därför att hon förbättrar. Jag lockas till dig, därför att du är mig otydbar som runskriften runtom mina fäderneärvda dryckeshorn. Första gången jag såg dig, tänkte jag, att du måste vara mer storsinnad och ädel än andra kvinnor. Nu tvivlar jag på dig. Säg vad du är?”
Hon reste sig och talade med bitterhet. ”Här uppe i skogen glömmer jag stundom vem jag är. Nere hos min herre minnes jag det alltid. Där blir jag alltid lågsinnad som en träl skall vara.”
”Du är dock ej född träl, Astrid.”
”Du, som ligger där på marken, skall väga dina ord. Säg ej den blinde, att du kan ge honom synen, då du ingen makt har att bota honom.”
”Du är ej trälfödd, Astrid. Se på de trälfödde och se på dig själv. Du är stulen från ett strandat skepp. Dina föräldrar kunna hava varit av kungars ätt. Men detta skall ingen veta. De äro döda. Du skall aldrig veta deras namn.”
”Du talar så lättvindigt, du bonde, om dessa ting, som du borde akta dig att nämna. Ser du, den friborne kan vara god, men trälen kan ej, ty han är av låg ätt. Den friborne kan motstå frestelsen att ljuga, att stjäla, att vara lat och trotsig, men trälen kan ej, ty han är av låg ätt. Den friborne kan glädjas åt arbetet, men trälen kan ej, ty han är av låg ätt. Den friborne kan tåla allt, även träldom, men trälen kan ej ens bära friheten, ty han är av låg ätt. Nu vet du vad vikt dina ord ha. Säg nu om dem, Reor bonde, om du vågar.”
”Vid Guds moder”, sade han, ”svär jag, att jag tror dig vara friboren.”
”Ingen har sagt mig detta, Reor, ingen har sagt mig detta. Det har skett mig förfärlig orätt.” Och hon satte sig ned och stödde huvudet i händerna. ”Hur skall jag nu kunna bli som en människa? Hur skall jag lära mig de fribornes tankar?”
”Så var detta din gåta, flicka”, sade Reor. Han sprang upp och stod i strålande glädje framför henne. ”Vet det, att den jublande morgonen lovade mig en glädje, då jag gick hit. Nu är den kommen. Så äro mina tankar bundna vid dig, att jag tänkte mig världen utan hopp, då du syntes usel, och då du vaknar till ädla tankar, hoppas jag ock gott för mig själv.”
Hon var i starkt inre uppror, men hon bröt ej ut i häftiga ord utan var mycket stilla. Hon dolde ansiktet i händerna, så att han ej visste om hon var glad eller bedrövad.
”Vill du, att jag skall gå?” frågade han, då tystnaden blev lång.
Då steg hon upp och kom fram till honom. Allaredan syntes hon honom en annan, likasom inträdd i besittning av den fribornas ansvar och rättigheter. ”Du skall förlåta min ohövlighet mot dig, då du kom. Jag visste ej, att du ansåg mig för en friboren, utan trodde, att du kom som till en, den där kan lockas till allt. Nu vore jag dig tacksam, om du ville lämna mig ensam. Jag skall gå till rätta med mig själv.”
Reor bestormades nu av önskningar, som han ej förr hyst ens i drömmar. ”O”, utbrast han, ”att jag finge föra dig in i mina fäders sal som min hustru. O, att det vore vid din sida jag i morgon skulle träda inför altaret.”
”Reor, min vän”, sade hon. ”Det förflutna skall alltid skilja oss. En trälkvinna skall ej intaga din mors plats på Anfasteröd, men jag tackar dig, ty ingen har givit mig mer än du.” Hon böjde sig hastigt ned över hans hand och kysste den, sedan vände hon sig mot säterboden och gick raskt in där. Reor såg hennes skuldror skaka vid en kvävd snyftning, men han följde henne ej. Han gick sakta hemåt.
Där var nu inom honom ett stort lugn och en stor glädje. Han trodde ej, att tärnan var förlorad för honom, ehuru han ej förstod hur de skulle kunna förenas. Han kände det, som om en stark hand stod vid rodret och styrde hans levnads farkost, och han var med ens viss om att den styrdes väl. Han överlämnade sig åt Guds styrelse.
På eftermiddagen denna dag anlände flere av Reors närmaste fränder till Anfasteröd. Då dessa sutto vid kvällsbordet i den stora stugan, som redan var smyckad för bröllopet, anlände till gården brudens fader. Detta var emot all sed och bådade intet gott. Han hade i följe flere män, som ej voro Reors vänner, bland andra den bonden, som var gift med den kvinnan, som givit Reor avslag.
Reor beredde de främmande plats på ena långbänken, och brudens fader framförde sitt ärende. Han var en mångtalig man. Han prisade sin dotters rikedom och Anfasteröds mäktige ägare. Dock hade han nu kommit för att höra vad det ryktet betydde, att Reors lycka vore gången. Desse hans fränder, som i morgon skulle följa honom på gästabudet, hade uppmanat honom att rida hit och få klarhet i saken. Han vågade ej ge sin dotter till en man utan lycka. — Han talade mycket länge, och Reor blev otålig.
”Finnes där ingen i flocken, som kan förklara mannens mening?” sade han. Reor satt nu mycket stolt och myndig i högsätet.
Den mannen, som Reor förolämpat, tog ordet: ”Vår mening är den, Reor, att vår frände ej bör giva dig sin dotter, om du ej kan visa, att talet om din olycka är löst käringsnack. Tag spjutet, som står bredvid dig, och kasta det mot skölden här på väggen, och om du träffar, veta vi, att allt är lögn.”
Men detta var hån, ty skölden satt Reor så nära, att det var hart när omöjligt att ej träffa den. Han blev stum av harm och förvåning över att någon så vågade skymfa honom i hans egen sal.
”Om jag kastade spjutet”, sade han äntligen, ”så skulle talet om min olycka visa sig vara sanning, ifall jag träffade. Men detta giftermål är mig nu så förhatligt, att jag ej törs våga kastet.”
”Så synes mig, att vi talat ut med varandra”, sade brudens fader och reste sig för att gå.
Men en av Reors fränder talade nu: ”Vi män av Reors ätt vilja ock hava något att säga i denna sak. Det är
