papper framför sig och skrev efter förskrift: Morgonstund har guld i mund.
Det var ett förtvivlans arbete. Hon höll fast den smala gåspennan med hela sin styrka, tryckte ner spetsen, så att bläcket i små fina droppar stänkte ut över papperet, och ritade stora, konstiga krumelurer i stället för bokstäver.
Det var ett förtvivlans arbete på annat sätt också. För hon hade intet annat mål i sikte, när hon förvärvade denna tunga lärdom, än att hon ville säga honom där nere i Korskyrka, att hon inte var värdig honom och att han skulle slå henne ur tankarna.
Men fastän hon strävade för en så sorglig sak, så kunde ingen säga, att hon inte gjorde sitt bästa. Hon spände alla krafter, som om det hade gällt att lyfta en tunna råg. Varje ord kostade henne en sådan ansträngning, att hon måste lägga ifrån sig pennan och pusta ut, innan hon började med ett nytt.
»Pennan skall hållas ledigt och med raka fingrar», sade klockarfar. Men hon kände, att gåsfjädern inte lät sig fasthållas, med mindre än att hon höll om den så hårt, att knogarna vitnade. Pojkarna småflinade hela tiden och gjorde narr. Anna Svärd var så ledsen åt alltsammans, att hon ämnade gå sin väg, då dörren öppnades och länsmansfrun kom in i skolkammarn.
Hon var sig lik, ivrig och rörlig, och var kommen för att avhandla en av byns affärer med klockar Medberg. Men när hon såg Anna Svärd sitta där mittibland småpojkarna och skriva, så att bläcket stänkte om pennspetsen, väcktes hennes stora intresse.
»Jaså», sade hon, »du har inte slagit ur hågen ännu att bli prästfru, kan jag se.»
Anna Svärd svarade ingenting, men klockarfar muttrade något sådant, som att om hon inte kunde bli prästfru, med mindre än att hon lärde sig skriva, fick hon gå miste om den utmärkelsen.
Pojkarna flinade på nytt, men länsmansfrun gav dem en blick, så att de blevo allvarsamma på en gång. Sedan lutade hon sig ner över Anna Svärd och såg på hennes papper, där skrivtecknen stretade åt alla håll som störarna i en hopfallen gärdsgård.
»Vad är det du skriver?» sade länsmansfrun. »Låt mig se! ’Morgonstund har guld i mund.’ Vänta litet! Låna mig din penna!»
Hon skrattade, böjde sig över bordet och funderade, med pennfjädern mot läpparna.
»Vad är det din fästman heter? Jaså, Karl-Artur. Titta hit, ska du få se!» Hon präntade två ord med stora, runda bokstäver.
»Kan du läsa vad jag har skrivit? Här står: Karl-Artur. Försök att skriva det namnet! Du ska få se, att det går, ifall du tycker om honom.»
Hon satte på nytt pennan i handen på Anna Svärd. Sedan tog hon klockarfar med sig ut i köket för att få tala ensam med honom.
Anna Svärd satt och såg på det vackra namnet, som fru Ryen hade präntat. Hon ville gärna skriva efter på samma sätt, men det var omöjligt. Hon kastade pennan ifrån sig.
Om en timme kommo länsmansfrun och klockarfar tillbaka in i skolkammarn.
Där inne var det tyst som i graven. Pojkarna flinade inte längre, men de arbetade inte heller med abc-boken. De hängde allesammans framöver bordet för att se på något märkvärdigt, som Anna Svärd sysslade med.
Hon satt där leende och lycklig och arbetade med flygande fingrar. När länsmansfrun och klockarn kommo in, stoppade hon sömnaden, som hon höll på med, under bordet.
»Fram med det, du! Fram med det bara!» sade länsmansfrun.
Nu fingo de se ett underverk. I stället för gåspenna och bläck hade Anna Svärd plockat fram ur taskan nål och garn och en liten vit klut, där hon hade sytt ut bokstäverna. De voro fullt ut likaså välformade som länsmansfruns, och i glädjen över att få sy ner den älskades namn hade hon omgivit det med en liten blomranka.
Fru Ryen betraktade arbetet och lade fingret på näsan, såsom hon brukade göra, då hon skulle fundera ut något viktigt.
»Ser man på! Tycker du så pass mycket om honom?» sade hon. »Det visste inte jag. Jag trodde, att du bara tänkte på prästgården och på frutiteln. Du kan få flytta till mig i morgon, så att jag får försöka att göra folk av dig.»
Bröllop.
I.
En lördagseftermiddag vid tretiden stod Anna Svärd på förstubron i länsmansgården och betraktade en släde, som i sakta fart kom körande uppåt allén. Det var vinter och bitande kallt, men det kände hon inte. Hjärtat klappade, och kinderna brunno. Hon visste, att i släden satt han, som hon hade skickat hälsningar till med flyttfåglarna.
Anna Svärd hade varit fyra månader i länsmansgården på uppfostran, och där hade hon gått i en rejäl skola. Fru Ryen hade lärt henne att ge akt på hur hon gick och hur hon stod, hur hon åt och drack, hur hon talade och svarade, hur hon hälsade och tog adjö, hur hon skrattade och hostade, hur hon nös och hur hon gäspade och tusen andra saker. Ingen kunde väl begära, att det skulle lyckas att göra Anna Svärd till en riktig herrskapsmänniska på så kort tid, men hon hade lärt sig att upptäcka sina egna fel och brister, och när hon såg hur släden med den älskade närmade sig, var det inte bara glädje, som hon kände. För det kunde ju hända, att han inte alls skulle tycka om henne, när han fick se henne bland herrskapsfolk. Länsmannens hade två döttrar, ja, de voro ju uppnäsiga och linhåriga, men tänk, så de visste att skicka sig, hur lätt gång de hade och hur vackert det lät, när de talade! Och så fint, som de voro klädda! Om hon bara hade haft råd att skaffa sig herrskapskläder! Men hon gick alltjämt i sockendräkten, och det var hennes stora bekymmer. Inte kunde väl en prästfru i Värmland gå omkring så grann som en gröngöling.
Det oroade henne också, att hon inte riktigt visste varför fästmannen kom hitresande. Kanske att han rentav kom resande för att göra slut på förlovningen. Strax efter jul hade han skickat brev och papper, så att det hade kunnat lysa för dem i kyrkan. Och när det var utlyst för ett par, brukade folk säga, att de voro så gott som gifta. Men hon fann ingen trygghet i detta heller.
Alla människor i Medstubyn hade blivit glada åt lysningen. Jobs Erik till exempel hade inte riktigt kunnat tro på giftermålet, förrän han hade fått höra, att det förkunnades från predikstolen. Men på tredje lysningsdagen hade farbrodern högtidligt förklarat, att han ville göra bröllop åt henne. Det skulle bli ett tre dagars gästabud, vars make man inte hade skådat, med mat och dryckjom, spelmän och dans och all ungdomen i syskonsäng på golvet. För när brorsdottern gjorde ett så gott gifte, skulle bröllopet bli därefter. En av länsmansdöttrarna hade skrivit i hennes namn och talat om detta Jobs Eriks löfte för prästmannen, och det märkvärdiga var, att på det brevet hade han inte svarat annat, än att han ville komma och hälsa på henne. Hade han blivit ångerköpt, när han fick höra, att det blev tal om bröllop, eller vad var meningen?
Ja, hon hann inte reda ut den saken, ty släden hade kommit uppför backen och körde in på gården. Nu skulle hon få se honom igen, och det var en härlighet. Ja, hur det än gick, så var det ljuvligt och gott att få se honom.
När han steg ur släden, stod inte bara Anna Svärd utan också länsmannen och länsmansfrun på trappan och togo emot. Och på dem hälsade han först. Sedan kom han fram till henne, slog armarna om henne och ville kyssa henne. Men hon blev förlägen och drog sig undan kyssen. Inte kunde hon låta honom kyssa henne, när det stod folk runtom och såg på! I nästa sekund kom hon ihåg, att det var brukligt bland herrskap, att man kysste varandra också i andras åsyn, och hon blev förargad på sig själv, därför att hon hade burit sig dumt åt.
Så snart som han hade pälsat av sig, gingo de allesammans in i matsalen, där kaffebordet stod dukat med länsmansfruns finaste koppar och mycket och gott småbröd. Hon fick sin plats bredvid fästmannen, och hon hade ju nu druckit kaffe med länsmansfamiljen var dag, så att hon visste hur hon skulle bete sig. Men på en gång hade hon glömt bort all lärdomen. Utan att tänka på det hällde hon koppen så full, att kaffet rann över på fatet, och sockret stoppade hon i munnen och drack på bit. Hon bar sig åt, som om hon skulle ha druckit kaffe med Svärdsmor och Ris Ingborg, och hon fick sig en blick av länsmansfrun, så att hon höll på att få alltsammans i orätt strupe.
Hon blev förargad på sig själv än en gång, men hon tröstade sig med att det ingenting betydde. Hon kände på sig, att inte allt stod rätt till. Fästmannen var inte sådan mot henne, som när de råkades sista gången. Han var säkert kommen för att slå upp förlovningen.
Medan kaffedrickningen pågick, satt hon och lyssnade till hur fint och vackert han språkade med länsmansfolket. Det gick så lätt och ledigt för dem på ömse håll att säga artiga saker. Han tackade för allt, vad familjen under dessa fyra månader hade gjort för hans fästmö, och fru Ryen svarade, att han var dem ingen tack skyldig. Hon, Anna, var så duktig och hade gjort så mycken nytta i hushållet, att det snarare var de, som borde tacka henne, än tvärtom.
Både länsmansfrun och döttrarna och länsmannen själv hade blivit vänliga och ljusa i ansiktena och lena i rösten, sedan fästmannen var kommen. De hade nog inte väntat sig, att han skulle vara sådan, som han var. Kanske att de hade inbillat sig, att han var puckelryggig eller enögd. Säkert hade de trott, att det var något fel på honom, eftersom han ville gifta sig med en fattig dalkulla.
Och detta kunde hon förlåta dem, för hon hade inte kommit ihåg, hon heller, att han var så vacker och fullkomlig till alla delar. Hon undrade om de sågo det vita skimret som låg över pannan. Och att ögonlocken voro så tunga och höllo sig så gärna sänkta, det var en välgärning, ty annars skulle man aldrig vilja göra annat än sitta dyrstilla och se in i de djupa, märkvärdiga ögonen.
Det såg ut, som om fästmannen trivdes med länsmansfolket. Kaffebordet blev avdukat, men han satt kvar än en stund och språkade med dem. Det var inte bara frun och mannen, som höllo uppe samtalet, utan båda döttrarna sade sitt ord, de också. Hon tyckte, att de alldeles togo honom ifrån henne, och hon kände det så sorgligt och besynnerligt mer och mer för var minut, som gick.
»Det är med dom, som han hör samman», tänkte hon, »mej bryr han sej int mer om. Nu ser och förstår han, att jag int passar för honom. Jag har int ett ord å säga, varken han eller nån ann kommer ihåg, att jag finns.»
Just då vände han sig hastigt emot henne. Han lyfte ögonlocken och gav henne en blick, som hon kände likaså tydligt, som man känner, när solskenet bryter fram bakom ett moln. Han sade, att han gärna skulle vilja gå och hälsa på i prästgården, om den inte låg för långt borta.
Nej, långt borta låg den ju inte. Han behövde bara gå igenom Medstubyn och sedan ta av åt vänster. Den låg ett litet stycke norr om kyrkan.
Hon sade det där så pass ovänligt, att allesammans märkte det och sågo på henne förvånade och ogillande.
»Jag tänkte, att du skulle visa mig vägen», sade han.
»Å ja, det kan jag fäll också göra.»
Hon ville inte neka, därför att hon förstod, att han ville tala ensam med henne för att göra slut. Men hon kunde inte se lycklig och glad ut. Hjärtat satt som en död klump i bröstet på henne. Han var olik sig på allt sätt. De andra, som inte hade sett honom förut, kunde inte förstå hur förändrad han var.
När fästmannen
