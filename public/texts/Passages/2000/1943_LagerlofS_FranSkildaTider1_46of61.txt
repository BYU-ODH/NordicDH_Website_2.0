han vet om allt sådant, som har hänt förr i världen.”
Nej, detta gick då över alla gränser! Den dumma dockan borta vid bordet! Modern höll bestämt på att bli likaså enfaldig, hon, som dockan.
Men det var förunderligt. Bäst han låg där i julmorgonen och stirrade på dockan och tänkte, att den var den sista, som skulle kunna berätta honom något av vad slag det än måtte vara, så märkte han, att den med ens hade blivit till en annan.
Den var eljest kostymerad som en sjöman med vid bussarong, vita långbyxor och en skärmlös mössa, där dess namn, Laban, var broderat med rött ullgarn, men sådan såg den inte ut numer. Den hade helt hastigt skapat om sig till en av de herdar, som gingo ute i marken och vaktade sina får densamma natten, som Jesus föddes. Han hörde också änglarna sjunga i luften ovanför dockans huvud, och han såg den resa sig för att se efter vad det var för märkvärdiga fåglar, som voro ute och flögo i mörkret.
Alltsammans var precis så, som han hade hört modern berätta om det kvällen förut, bara med den skillnaden, att nu såg han det framför sig, just som det hände. Det var natt, och det var änglar, och det var levande får. Det var något annat än att bara höra talas om det.
Pojken var vid den där tiden bara tre år, och det var väl därför, som han inte hade kunnat bevara i minnet något mer av allt, som dockan och han den morgonen hade sett tillsammans. Att de också hade gått upp till Betlehem och sett Jesusbarnet, det trodde han, men han kunde inte riktigt påminna sig hur det hade varit. Det var likasom borta för honom.
Vad han mer kom ihåg av detta julmorgonsäventyr, det var, att då modern kom hem, hade dockan legat och sovit på hans arm. Modern hade genast märkt, att dockan inte fanns kvar vid bordet, och hon hade sett sig omkring litet misstänksamt, tittat både åt kakelugnen och den närmaste källargluggen, men till sist hade hon upptäckt, att gossen hade tagit sjömannen till sig i sängen.
Och hon hade blivit riktigt glad, då hon hade märkt detta. Hon hade visst förstått, att nu hade sonen funnit en vän, som skulle hjälpa honom igenom många ensamma timmar och många bekymmer.
Sedan hade gossen upptäckt allt fler och fler goda egenskaper hos dockan. Han sade till modern helt allvarsamt, liksom för att gottgöra en stor orättvisa, att han inte hade förstått vad dockor dugde till, förrän han hade fått Laban. Han hade trott, att de endast kunde användas av småflickor att sy kläder till och till att sätta dessa kläderna på och ta dem av igen.
”Men nu har du fått andra tankar om dem?” sade modern och log mot honom.
Ja, det hade han visst. Nu förstod han, att barn tyckte så mycket om dockor, därför att de kunde förvandla sig.
Och förvandlat sig, det hade den då verkligen gjort, den där dockan. Den hade varit kung och suttit med krona på huvudet, och den hade varit droskkuskens tös och talat med pipig barnaröst. Den hade alls inte haft respekt för någon. Den hade varit mor själv, där hon stod bakom sin disk och sålde äpplen och apelsiner, och den hade varit alla de fruar och jungfrur, som kommo ner i källaren för att handla.
Vad de hade haft för goda dagar i fruktkällaren på den tiden, han och dockan! De hade ett litet krypin för sig själva under disken, där modern stod och sålde frukt och grönsaker, ett eget litet rum med två små pallar, där de sutto mittemot varandra och höllo sina viskande samtal, medan man köpte och sålde över deras huvuden. Gossen hade förut varit rasande på alla dessa, som kommo in i källarbutiken och togo modern ifrån honom, men nu voro de ganska välkomna, för dockan förstod, som sagt, att förvandla sig till dem alla. Hon härmade deras röst, och hon gick med dem hem och berättade sedan vad mannen hade sagt om soppan, som mor hade kokat på kålrötterna och palsternackorna från fru Hernkvists källare.
Många av dem, som gingo ut och in i butiken, brukade säga, att det var märkvärdigt att höra hur gossen lät dockan tala och svara. Härav kunde han märka, att de ingenting förstodo av sådana här saker, för det var visst inte han, utan det var dockan, som fann på alltsammans. Han sökte nog förmå folk att begripa hur det förhöll sig, men efter flera fåfänga försök märkte han, att det var omöjligt.
Den allra förnämsta av dockans goda egenskaper kom i alla fall först till synes, då gossen skulle börja skolan. Efter den första förmiddagen i skolan hade han kommit hem rätt modlös. Det hade ju varit inte så litet svårare, detta, att lära sig de första bokstäverna, än vad han hade trott. Han hade satt sig på disken bredvid modern, för att hon skulle hjälpa honom, men det hade inte gått bättre fördenskull.
”Ska du inte sätta dig hos Laban och låta honom lära dig läsa?” hade modern frågat, men gossen hade varit tveksam, därför att han inte kunde tro, att Laban skulle duga till skolmästare.
”Jo, det kan du vara viss, att han gör”, sade modern. ”Han var lärare för mig under alla de år, som jag gick i skola, och jag hade alltid de högsta betygen. Det var de, som talade med far om att jag borde bli lärarinna, så duktig var jag.”
Då modern hade sagt detta, kröp gossen ner under disken till Laban, som alltjämt satt där på sin pall, och modern lånade dem en liten ljusstump, som de fingo sätta emellan sig, så att de skulle se bokstäverna.
”Lär nu honom först, så lär han dig sedan!” sade modern. Det hördes, att hon var hemma i saken.
Den kvällen fick gossen högre tankar om Laban än någonsin förut. För se, dockan lärde sig bokstäverna med detsamma. Den behövde bara höra läxan en enda gång, så satt den så fast i huvudet på den, att man kunde släcka ljuset och låta den läsa upp hela ramsan fram och tillbaka, tillbaka och fram, utan någon möjlighet att få den att göra ett enda fel.
”Ja, det visste jag ju, att Laban skulle reda ut saken åt dig”, sade modern. ”Tänk nu på honom i skolan i morgon, så kommer du nog att kunna hela läxan!”
Då gossen nästa dag kom till skolan, så var han i alla fall ängslig, därför att han tyckte, att det var Laban och inte han, som hade lärt sig bokstäverna. Men då han skulle svara, höll han tankarna starkt fästade på Laban. ”Så skulle han ha sagt”, tänkte han. Och härmed redde han sig så väl, att han fick beröm av lärarinnan. Men då råkade han i stort bekymmer. Han ville inte stå där och ta emot beröm, som han inte hade förtjänat. Det hade varit orätt mot de andra barnen, som inte hade en sådan docka som han. Till sist talade han också om för lärarinnan vem det var, som hade lärt läxan. Han hade väntat, att hon åtminstone skulle förstå hur det förhöll sig med dockan, men hon bara skrattade åt honom, så att nästa gång hade han inte annat att göra än att ta emot berömmet och tiga.
Den goda tiden för honom och dockan, den varade egentligen så länge, som han var kvar i småskolan. Ständigt var det den kloka dockan, som arbetade, och gossen hade lediga och välsignade dagar utan all möda och ansträngning. Det skedde den förändringen, att han en vacker dag inte mer fick rum under disken, och då flyttade Laban och han in i en skrubb innanför källarbutiken. Det fanns en glugg där högt uppe på väggen, och under denna ställde modern ett bord och en gammal länstol, som var så stor, att de fingo rum i den, både han och dockan, och kunde sitta där bredvid varandra och lära sig läxorna.
Men vad som höll på att göra slut på kamratskapet, det var, att modern beslöt, att gossen skulle få börja i storskolan.
Se, det hade ju rätt länge, ja, ända sedan den julen, då han fick dockan, talats om att det var något märkvärdigt med gossen. Folk, som språkade med honom nere i fruktkällaren, hade mycket att berätta om de lustiga svar, som han hade gett dem. Och lärarinnan i småskolan, hon var rent överväldigad av förundran och kunde inte erinra sig, att hon någonsin hade haft ett så begåvat barn att handleda. Nu hade de länge legat över modern, alla dessa, som hade varit med om att upptäcka den stora begåvningen, som dolde sig i fruktkällaren, för att övertala henne att sätta sonen i storskolan.
Det var henne rätt mycket emot. Dels ville hon inte göra honom till en herreman, som skulle bli främmande för henne, då han hade vuxit upp, och dels ville hon ha honom till hjälp i affären så snart som möjligt. Men hon ville ju inte begå någon orätt mot sin egen son, och då alla talade om de stora anlagen, som först i en sådan där högre läroanstalt kunde komma till sin rätta utveckling, så bestämde hon sig äntligen för saken.
Sedan kan man nog förstå, att det inte skulle bli så bra med kamratskapet med dockan. Gossen var knappt kommen in i första klassen, förrän skolpojkarna började reta honom för den. Han utkämpade många bataljer för dess skull, och det gick ändå an, så länge som han kunde försvara den med nävarna, men det skulle nog komma anfall, som han inte kunde slå tillbaka på det sättet.
På samma gång måste man ju erkänna, att det gick förträffligt för honom i skolan. Och detsamma underliga sättet att lära sig läxorna på hade han ännu kvar. Kunde han bara inbilla sig, att det var dockan och inte han, som läste, så kostade det honom inte den ringaste möda att lära sig, vad det så vara månde.
Men då han kom upp i andra klassen, talade modern en dag om för honom, att det fanns folk, som sade, att det väl aldrig kunde bli en riktig karl av den, som lekte med dockor, ännu då han var tio år gammal. Inte brukade andra pojkar bära sig åt på det viset.
Det var ord, som beto sig in i hjärtat på honom. Mot dem kunde han inte använda väpnat motstånd. Han gjorde också redan samma dag ett försök att göra sig av med dockan.
Han flyttade den upp på vinden, men redan efter ett par timmar bar han ner den igen. Han kom inte ur fläck med läxorna, då han inte hade dockan bredvid sig.
Och nu blev det två hårda år för honom och dockan. Folk ville inte låta dem vara i fred.
”En sådan lovande pojke!” sade man om honom. ”Det är bra synd, att han ska ha den löjliga vanan att leka med dockor ännu vid sin ålder.”
Om det så var modern, så höll hon honom nästan för en förlorad son för den där dockans skull. Hon fick också höra mer om allt gäckeriet och kvickheterna om honom och dockan än någonsin han själv. Gossen trodde ibland, att hon och hennes vänner inte skulle ha varit så bedrövade för hans skull, om han hade börjat supa eller röka, för det var ändå en sak, som andra gossar också togo sig till med. Men att en pojke behöll sin docka, ännu sedan han var tolv år fyllda, det hade man aldrig förr varit med om.
När den tiden kom, att han skulle bli tretton år, märkte han emellertid, att nu var gränsen hunnen. Nu måste han överge dockan, om han inte alldeles ville mista människors högaktning. Nu ropade de jämnåriga kamraterna till honom, att han borde leka med småflickorna, han, som ännu hade kvar sin docka, och flickorna stucko huvudena samman och fnittrade, bara de fingo syn på honom.
Ja, så skulle då dockan ur huset, det var en avgjord sak. Men sedan följde något
