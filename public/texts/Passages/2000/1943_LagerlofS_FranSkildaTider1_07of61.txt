alldeles stilla och tillåta, att de rodde mitt in i flocken. De talade om att det var illa, att de ej medtagit bröd för att mata dem, och de ansågo, att de borde kunna trivas hela sommaren i de ljuvliga sunden bakom ön, om bara ingen störde dem, innan de hunno att upptäcka dessa. Och i det de sade detta, kastade de båda hotfulla blickar mot vassbankarna och de trädbevuxna stränderna, fruktande att en bågskytt eller stenslungare kunde vara dold där och tänka på att störa de älskade främlingarna.
Ungersvennen rodde friskt undan, avståndet var drygt. Han såg stundom framåt efter svanerna, men de syntes honom alltjämt för långt borta. Vågorna välvde fram och åter och skylde dem. Han tog allt raskare årtag.
Då gav den lilla borgfröken, som hela tiden haft blickarna skarpt fästa på fåglarna, till ett anskri. Han släppte årorna och såg sig om. Nu voro de dem visst tillräckligt nära. Men på samma gång hörde han ett starkt buller. Fåglarna lyfte.
De fem stora, vita fåglarna störtade fram över vattenytan med brusande fart. Deras vitt utsträckta vingar piskade vattnet våldsamt och med starkt dån. Sjön skummade vit i deras spår, och de foro fram under en båge av uppstänkta droppar. Men alltmer höjde sig deras kroppar, så att snart endast fötterna och vingspetsarna nådde vattnet. Så hade de äntligen luft under vingarna och höjde sig i en snett uppstigande linje. Borta vid ön foro de ännu rätt lågt, så att de unga hoppades, att de skulle slå ned där, lockade av de stilla sunden, men de flögo beslutsamt vidare. Länge synliga, seglade de bort över kullar och berg och vände ej åter.
Så voro de borta, och de unga hade fördrivit dem. Men sedan de övervunnit sin första häpnad, sade jungfrun stolt, att detta ville hon aldrig ångra. Ty en syn, jämförlig med den då svanerna lyfte och deras dånande vingslag piskade sjön till skum, hade hon förr ej sett.
Då hon sade detta, fällde den unge herr Birger åter sina åror och satt stilla, stirrande rätt in i hennes milda ansikte. Han såg med ens klart i många ting. Han tänkte på det enformiga livet i riddarborgens frustuga och förstod hur litet jungfrun sett och erfarit, då detta kunde vara så mycket för henne. Men åter, efter detta var så mycket för henne, så hade hon längtan efter sköna ting och stora händelser. Och han liksom anade, att detta, att han, hennes trolovade, kommit, varit henne rent överväldigande. Hon hade tegat ej av brist på tankar, utan därför att hon gjort sig alldeles för underbara tankar om honom. Men dum var hon ej och icke viljesvag och ej heller tafatt, bara så innerligt barnslig och oerfaren. Han ville gärna hava henne till sin hustru, mycket gärna.
De hade nu ingen brådska vidare, och riddaren förde båten framåt med långsamma årtag. Innan han for hem, gjorde han en tur runtom ön in i dessa sund, där svanerna skulle hava bott.
Ungersvennen förstod nu med ens hur han skulle locka jungfrun till samtal, ej en sekund var där tyst i båten. Till sist frågade han henne även varför hon nu hade mod att tala.
Då svarade hon med stort allvar, att det modet hade hon vunnit, sedan han kunde göra en sådan dårskap som att ro ut till svanerna. Han hade förut synts henne så förskräckande vis.
Då tänkte han på att dessa svaner redan från första stunden synts honom som hans moders tankar, klädda i svanhamn för att hjälpa honom. Och han prisade den förunderliga visheten i att kunna vara dåraktig. Men ju längre in de kommo i de tysta sunden, desto vekare och dåraktigare blev deras tal. Och då han till sist började prisa lyckan av att den han älskade redan var honom lovad till hustru, måste hon ju åter kämpa en livskamp med blygheten för att få mod att svara honom.
Men jungfruns fader, den gamle borgherren, han, som denna morgon redan haft bud ute runtom sjön för att förbjuda envar att oroa svanerna, han, som redan i tankarna byggt dem ett svanhus ute på ön, han, som drömde om svanjakter och höll gille på stekt svan, han var ytterligt förgrymmad över de ungas färd. Nere vid sjöstranden gick han fram och åter, svärjande över deras dårskap. Och i sitt sinne övervägde han redan om denne herr Birger skulle få bliva hans måg, allrahelst som han ej syntes ha makt att vinna hans dotters kärlek.
Men då han såg varthän de unga rodde, sedan illgärningen var begången, gingo många tankar genom hans huvud, och han log mitt i sin vrede. Och ej mer suckade han efter att se vita fåglar flyta omkring i de tysta sunden, tänkande, att dessa passade ändå mycket bättre som ett tillhåll för ung lycka, att de måhända voro prydda med så drömlik skönhet, för att två människor på en värdig plats måtte kunna utbyta de ord, som lova kärlek och livslång trohet.
1892.
VILLAN PÅ STRANDÄNGARNA.
Tre pojkar lågo på lur vid en stengärdesgård. Bakom sig hade de ett djupt dike, och de höllo sig med möda kvar på dess smala kant mitt bland nässlor och törne. De hade med sig portörer och växtspadar, men de raraste och ypperst numrerade växter stodo trygga för dem. I den förväxta parken inom stengärdesgården fanns nu den, som intresserade dem mer än alla blomster på marken.
Det dröjde så länge, innan de fingo se något, att de hunno att komma i gräl om bästa platsen. De ville alla ligga där, varest den stora stenen glidit ned ur muren. De kunde ej hjälpa, att det uppstod prassel och oväsen, medan de grälade härom. Och mitt under oväsendet kom hon, som de väntat på, fram ur snåren. En ung flicka kom där, ljusklädd, med svart hår, som krusade sig vid tinningarna och i nacken, vacker, som ju de flesta tjuguåringar bruka vara, ej lång, mycket smärt och mycket modern.
De tystnade genast och kröpo ned bakom muren men sträckte upp huvudena och stirrade. Hon hade fått syn på dem och sprang fram mot muren, ögonbrynen drog hon ihop och knöt händerna. Hon var mycket vred över deras spioneri. De flydde, kastade sig först ned i diket men döko sedan in i den frälsande rågåkern, som fanns på dess andra strand. De höga, gula stråna slogo samman om dem och skylde dem. Hon stod uppe på muren och gav akt på hur rågen böjdes undan och åter föll igen om de flyende. Då de tycktes stanna, ropade hon schas, schas och kastade småsten och sand efter dem, som om hon jagat kycklingar.
Pojkarna sökte sig fram genom rågen och vandrade sedan över den öde ”fäladen” hem mot staden. De voro slagna för en gång, men med morgondagen började väl åter deras längtan att se henne och förarga henne. Hon intresserade dem och retade dem mer än någon annan på jorden.
Den allra älskvärdaste och allra egensinnigaste av unga damer bebodde på den tiden ett litet lantställe, som låg helt nära staden men under flere år stått obebott. Mitt på de flacka strandängarna reste sig dess inhägnade park som en liten grön fästning. Där inne stodo träden så sammanträngda, att de voro kala ända upp till topparna, men på dessa toppar vilade ett sammanhängande valv av rik grönska, och där lågo blad vid blad så tätt över varann, att varken de högt svävande lärkornas blickar eller solstrålar eller regndroppar kunde genomtränga det. Och åt alla sidor sänkte sig massor av grönska från valvets pösande överflöd ned mot muren. Hasseln slängde till och med sina klargröna lövkaskader, bland vilka de mogna, ljusa nötterna sutto som vita skumfläckar, ut över den ända ned till marken. Således kunde vinden och solskenet ingenstädes leta sig väg in i trädvimlet. Marken bar ej ett grässtrå eller en blomma, fukten och mögelsvamparna gjorde luften tung, varken fåglar eller insekter trivdes där. Bakom utkanternas blomstrande liv rådde den svarta döden. Ovillkorligen måste man tänka på gamla historier från belägrade fästningar, där försvararna iförde sig festkläder och lekte på vallarna i fiendens åsyn, för att ej denne måtte gissa sig till att hungern och pesten ödelade deras hem.
Under förvildningens år hade parken så småningom utbrett sig över den egentliga trädgården. Så stodo nu krusbär och vinbär tvinande med några få, aldrig mognande bär, rabatterna sjönko igen, men de stridbara kejsarkronorna sköto i den fuktiga luften upp så förskräckande högt, att deras blomkalkar funno öppen himmel och oskuggat solljus över sig. Unga äppelträd sträckte upp sig till att deltaga i den förfärliga, livet gällande kapplöpningen mot solljuset, och deras små frukter svävade i skyhög oåtkomlighet, medan körsbärsträden skyddade sig för främmande inblandning genom att bilda ett snår för sig, så tätt och så upptaget av livsomsorger, att både blomning och fruktsättning blevo otänkbara förströelser.
Men uppför den vita villan, som låg mitt i detta virrvarr, kastade vinet sina rankor, just som om den gröna översvämningens vågor brutits mot stenväggarna och nu i raseri översprutade dem med kvistar och blad. Massor av grönt hängde ned över fönstren, och dörrarna kunde knappt öppnas. Dagern i rummen var svagt grönaktig som havsvatten. Ingen utsikt gavs annat än ut i de gröna bladböljorna. Förgäves utbredde sig på några alnars avstånd den stora slätten och det breda Sundet, förgäves drog sig horisonten undan på milslånga avstånd, ej stängd av berg utan av blå dimslöjor, som svävande, den ena bakom den andra, slutligen bildade ett töcken, nog tätt för att hindra blicken att tränga vidare.
Ställets unga härskarinna hejdade ej dessa skymmande och inkräktande växter i deras utbredning. Hon var för grannlaga att störa dem, hon fann sig ej ha rätt att gå dem i vägen. Hon var den mest undfallande av människor. En getingfamilj hade fått det infallet att bygga sitt bo i hennes sovrum, där fönstret stod öppet natt och dag. Hon bytte om sängkammare men lät djuren vara ostörda. Hon hade en favoritplats i parken men övergav den, därför att en liten ofarlig snok också fattat behag till den. Hon skulle ej jagat pojkarna, om hon ej vetat, att intet större nöje kunde ges för pojkar än en sådan äventyrlig flykt in i rågåkern. Hon missunnade dem ej att ligga utanför hennes park bland nässlor och törne.
Hon hade blivit myndig för några månader sedan, och ungefär samtidigt hade hon fått ärva en liten förmögenhet av en onkel. Så påminte hon sig denna gård på strandängarna, där hon bott som barn. Föräldrarna hennes hade ägt den och gjort cession där, och sedan de flyttat uppåt landet hade de sörjt sig ihjäl av längtan efter Sundet och gården och den gångna lyckan. Hon hade vackra tankar om att upprätta sitt namns ära genom att köpa åter fädernegården. Det kom en sugande hemlängtan över henne. Hennes lungor längtade efter den lena, fuktiga luft, som de förut lärt andas. Hon ville känna tånglukt, se slättlandet, höra skånska. Hon trånade efter att känna hur det var, då en riktig ärlig nordan kom svepande nedåt Sundet, då den jagade före sig svarta ovädersmoln, mot vilka en vit måsvinge stundom blänkte.
Det blev till det, att hon köpte strandängarnas villa och flyttade dit. Jordbruket övertog hon själv. Det vill säga, att den gamle fördrängen, som skött gården under alla ägarna, skötte den för hennes räkning nu. Hon fick sig möbler och husgeråd och en halvgammal, gift kvinna till att passa upp på sig. Detta tyckte hon vara lämpligt, eftersom hon ej hade råd att hålla sällskapsdam. Hon hade kommit sig bra i ordning och hade en mängd böcker att syssla med. Hon var student och ämnade nu slå sig på vetenskapen på allvar.
Med allt detta tyckte hon sig fullgöra en helig plikt. Hon bevisade sig vara en god dotter. Hon upprättade familjens anseende. Men uppe i de trakter av landet, där älvarna stupa kullerbytta utför bergklyftorna och marken bär senvuxna skördar, eftersom det egentligen är furu och gran och ej säd, som inhöstas där, bodde en man, som fann hennes handlingssätt orättfärdigt. Det var han, som varit förlovad med henne. Han hade
