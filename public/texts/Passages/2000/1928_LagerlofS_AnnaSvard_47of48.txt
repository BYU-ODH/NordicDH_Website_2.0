»Stopp, Lundman! Håll in hästarna! Vad tänker det där herrskapet på, som far ut på isen just här? Vi har ju älven där borta.»
Från Charlottes släde, som var rätt hög, kunde man tydligt se hur isen tätt framför dem antog en mörk färg, vilket tycktes antyda, att den hade förtunnats av en liten bullersam älv, som kom strömmande fram ur skogsdjupet.
De höllo stilla. Baronen steg ur släden, satte händerna för munnen som en ropare och skrek ut en varning. Charlotte ryckte och slet i slädfällsbanden, så att hon äntligen blev fri att röra sig.
Om bara ett par sekunder var det skett. Det hördes ett brakande i isen. Karl-Arturs häst försvann i djupet, och släden följde efter.
Men i samma ögonblick, som isen brast, hade Karl-Artur kastat sig ur släden, och kvinnan, som satt bredvid honom, hade följt hans exempel. Åskådarna i Charlottes släde kunde se dem stå räddade på iskanten.
Men då började baron Adrian, stor och tung som han var i sin vida päls och sina ofantliga resstövlar, springa fram mot den öppna vaken. »Barnet!» ropade han. »Barnet, barnet!»
Charlotte följde honom, och kusken Lundman kastade tömmarna ifrån sig och sprang, han också. Baronen hade försprång. Han var nästan framme vid vaken, och Charlotte tyckte sig höra, att han ropade något om att han såg tösen. I detsamma brast isen under honom.
Charlotte var så nära, att sprickorna i den bristande isskorpan nådde fram till hennes fötter. Hon tänkte dock inte på annat än att fortsätta framåt för att bringa hjälp, då Lundman fattade om henne bakifrån.
»Spring inte, frua! Kryp för Guds skull, kryp!»
Båda två kastade sig ner på isen och kröpo fram till vaken. Men de sågo ingenting.
»Dä ä stark ström här», sade Lundman. »Di ä redan unner iskanten.»
Hemfärden.
Charlotte åker vägen fram i djupaste mörker. Hela tiden sitter hon och gråter och småsnyftar. Näsduken, som hon torkar bort tårarna med, har så småningom blivit våt, och som det är kallt nu på natten, blir den alldeles stel. Hon skyndar att stoppa in den under pälsen, för att den måtte töa upp igen.
Men vad hon gör, om hon gråter, om hon torkar bort tårarna, om hon gömmer undan näsduken, sker det helt mekaniskt och omedvetet. Hon gör inte annat än lyssnar efter svar på en bön, som hon gång efter annan upprepar.
Hon har inte baron Adrian bredvid sig i släden nu som på bortresan. Det finns ingen i närheten, som kan vara henne till hjälp och tröst mer än kusken. Och Lundman och hon äro mycket goda vänner, han håller det till och med för sin plikt att då och då vända sig om på bocken och säga henne ett medkänslans ord.
»Ja, vet frua, detta va dä värsta, som jag tror att jag har vart mä om.»
Det är mycket troligt, att det förhåller sig så, men Charlotte ger sig inte tid att svara honom. Hon fortsätter med att bedja samma bön och att lyssna efter svar.
Släden glider fram mycket tyst. Lundman har tagit bjällerkransarna av hästarna och lagt dem i lådan under sitsen. Vid varje ojämnhet i vägen ge de ifrån sig ett klingande ljud, men det låter dovt och hemskt och passar ihop med hela färden. De spela inte alls sådana glada melodier, som då de hängde fria om hästhalsen.
Hästarna tyckas veta, att de äro på hemväg, och vilja öka farten, men Lundman finner inte detta passande, utan håller in dem. Fastän ingen ser dem, far han framåt vägen i nästan samma takt som en likfärd.
»Dä va en präktig karl, den där baron Adrian», säger Lundman, »och han fick en vacker död.»
Men inte heller detta finner något genljud hos Charlotte. Hon tänker på något helt annat, ber, ber utan uppehåll och lyssnar efter svar.
Lundman och Charlotte äro inte ensamma i släden. När Charlotte vänder huvudet åt sidan, kan hon bredvid sig i slädsitsen urskilja ett stort bylte, som tycks innehålla en människa, Men visst inte någon av de drunknade, varken baron Adrian eller barnet, ja, alls inte någon, som är död. Det kommer inte ett ord från det där hållet, och inte en rörelse märkes, men de färdas så ljudlöst, och allt omkring dem är så stilla, att Charlotte kan höra ett svagt snörvlande, som ibland beledsagar andhämtningen.
Hon försöker vända tankarna till baron Adrian och till det lilla barnet. Det skulle vara en lättnad. De äro döda och borta, men det följer ingen fasa med minnet av dem, bara sorg. Men hon måste hålla i med sina böner. Hon måste tränga ända fram till Guds tron. Hon måste bedja, att det ändå måtte följa någon välsignelse med allt det förskräckliga, som har hänt denna kväll.
När hon och Lundman hade hunnit fram till randen av vaken och förgäves hade spanat efter minsta spår av de drunknade, hade Karl-Artur ropat till dem, att han skulle springa i land efter folk. Detta hade han gjort, och Thea hade följt honom. Ett litet järnbruk, som drevs av samma älv, som hade vållat olyckan, hade funnits i närheten, och därifrån hade människor kommit rusande ner till isen. De hade haft med sig stänger och stuckit in dem långt under istäcket, men allt hade varit hopplöst från första stund. Den starka strömmen hade fört bort de drunknade. Man skulle ha behövt bryta upp hela sjön för att finna dem.
Thea Sundler hade Charlotte inte mer sett något av, men Karl-Artur hade kommit tillbaka och varit en av de ivrigaste att bringa hjälp, ja, flera gånger utsatt sig för verklig livsfara. Under hela tiden hade han undvikit att komma i hennes närhet. Först då allt var slut och de många ivriga hjälparna, nedslagna och modlösa, hade börjat vända tillbaka mot land, hade han närmat sig henne.
Han hade gått långsamt och tvekande och hållit ögonlocken sänkta, såsom han brukade. Då han hade kommit tätt inpå henne, hade han höjt blicken något litet, så att han hade kunnat se klänning och päls, men inte ansiktet. Stående på det sättet hade han yttrat några ord, som kanske skulle vara en tröst eller en ursäkt.
»Ja, Göran ville ha tillbaka ungen sin. Och så ville han kanske säga tack till sin rike bror för den vackra begravningen.»
»Karl-Artur!»
Han hade sett upp, och den största häpnad hade återspeglats i utseendet. Han hade tydligen inte väntat sig att finna Charlotte, utan trott, att fruntimret, som ledsagade baron Adrian, hade varit hans hustru.
Han hade inte yttrat ett ord vidare, utan stått tyst och sett in i Charlottes ansikte, liksom hon hade stått och sett in i hans. All den smärta och förfäran, som hon kände över hans förfall och råhet, hade stått att läsa i hennes drag, och han hade inte kunnat undgå att tyda skriften.
Men därvid hade han själv förändrats på ett sätt, som Charlotte väl kände igen från fordom, då han hade fått sina anfall åt hjärtat. Ögonen hade blivit vilda och stirrande, läpparna hade öppnats till ett skrik, och han hade tryckt båda händerna hårt mot bröstet. Ett ögonblick hade han stått så, därpå hade han börjat vackla och skulle ha fallit, om inte Charlotte hade slagit armarna om honom.
Han hade vinglat hit och dit under ett par ögonblick, men Charlotte hade hastigt ropat på hjälp, och ett par karlar hade skyndat till och burit honom till hennes släde. Då man hade lagt ner honom där, hade han varit medvetslös.
Efter detta hade Charlotte kört fram till det lilla bruket, och där hade hon uppehållit sig i flera timmar. Karl-Artur måste ha vård. Lundman och hon voro våta efter att ha krupit i snösörjan på isen och voro tvungna att torka sina kläder. Hästarna skulle vila och äta. Men av allt, som hade hänt under dessa timmar, hade Charlotte inte något minne. Hon hade endast hela tiden bett och bett till Gud, att det måtte lyckas henne att rädda Karl-Artur, att skilja honom från den människan, som fördärvade honom.
Man hade inte kunnat återkalla honom till sans före avresan, men som det tydligt märktes, att han ännu var vid liv, hade Charlotte rullat in honom i sina fällar och tagit honom med sig i släden.
Det är en mulen, stilla natt, ingen stjärna lyser. Charlotte suckar över den stora tystnad, vari den allsmäktige insveper sig. Aldrig förr i hela sitt liv har hon som nu längtat efter svar på en bön.
Helt plötsligt märker hon, att den avsvimmade gör några rörelser. »Karl-Artur», viskar hon, »hur har du det?»
Hon får intet svar för det första, men nu, då hon märker, att han kommer att hämta sig, gripes hon av en ny ängslan. Hurudan skall han vara? Skall han tala rått och elakt som nyss där ute på isen? Hon får lov att komma ihåg, att han är en annan människa.
Snart hör hon honom med mycket svag röst göra en fråga. »Vem är det, som jag har bredvid mig i släden? Är det Charlotte?»
»Ja», säger hon. »Ja, Karl-Artur, det är Charlotte.»
Hon hör, att rösten är den gamla. Den är mycket svag, men inte rå. Den är vacker som förr, och besynnerligt nog ljuder den tillgjord och inställsam, ja, nästan litet pjollrig.
»Jag kunde tro, att det var Charlotte», säger han. »Det är alltid något så friskt och levande över Charlotte. Jag har blivit frisk, därför att jag sitter bredvid Charlotte.»
»Du känner dig bättre?»
»Alldeles bra, Charlotte. Det är inte alls något fel med mitt hjärta för närvarande. Jag har inga plågor, inte på många år har jag känt mig så frisk.»
»Du har nog varit mycket sjuk, Karl-Artur.»
»Ja, Charlotte, mycket sjuk.»
Han säger inte något mer på en stund, och Charlotte sitter stilla och väntar.
»Vet Charlotte vad?» börjar han snart nog, alltjämt med samma veka och pjollriga stämma. »Jag sitter och roar mig med att hålla likpredikan över mig själv.»
»Vad säger du? Likpredikan?»
»Ja, just så, Charlotte. Har aldrig Charlotte undrat över vad prästen ska komma att säga på graven, då Charlotte är död?»
»Aldrig, Karl-Artur. Inte tänker jag på att jag ska dö.»
»Skulle inte Charlotte vilja be den prästen, som ska tala på min grav, att han säger till sina åhörare, att här vilar den rike ynglingen, som till åtlydnad av Jesu bud gick och sålde bort sina ägodelar och blev en fattig man?»
»Ja, ja, Karl-Artur, men du ska ju inte dö nu.»
»Kanske inte än, Charlotte. Jag har sällan känt mig så frisk. Men Charlotte kan ju komma ihåg det. Jag önskar också, att prästen påminner om att jag var aposteln, som gick ut på vägar och stigar för att bära fram till människorna budskapet om himmelriket mitt i deras dagliga gärning, i deras lek och arbete.»
Charlotte svarar inte. Hon undrar om Karl- Artur gör narr av henne.
Han fortfar att tala med samma tillgjorda röst. »Jag tycker också, att det skulle ta sig bra ut, ifall prästen sade något om att jag liksom Herren Kristus själv har visat min ödmjukhet genom att äta och dricka med publikaner och syndare.»
»Tig för all del, Karl-Artur! Du och Kristus! Det där är ju hädelse.»
Det dröjer något, innan Karl-Artur svarar. »Jag tycker inte riktigt om det där inpasset», säger han därpå. »Men jag kan ju nöja mig utan att prästen säger något om publikanerna. Det kunde missförstås. Det andra kan vara nog för att förklara varför jag har förlagt min verksamhet till landsvägen, bland landsvägsfolket. Visserligen har det inte fattats mig tillfälle att utvidga den åt annat håll.»
Charlotte sitter där och vill skrika högt av förfäran. Är detta hans allvar? Eller talar han bara så för att imponera på henne? Har han förlorat allt omdöme?
»Charlotte påminner sig kanske, att jag hade en vän, som blev missionär?»
»Pontus Friman?»
»Alldeles riktigt, Charlotte. Han skriver brev på brev för att förmå mig att resa ut till hednalandet och hjälpa honom. Jag har varit mycket frestad. Jag tycker ju om att resa. Språkstudier intresserar mig också. Jag har alltid haft mycket lätt för att inhämta kunskaper.
