annat, som det inte heller var så lätt att komma på det klara med. Och det var frågan om vart dockan skulle bege sig. Det var inte lönt att försöka med vindskontoret en gång till, för han visste hur det skulle sluta, och inte heller kunde han förmå sig att skänka bort dockan till något barn, som han kände, för han kunde inte finna sig i den tanken, att någon av hans bekanta skulle få äga den, som han satte så stort värde på.
Han visste ju vad som skulle vara den bästa utvägen, men han fick strida med sig själv ett par dagar, innan han kunde välja den. Dockan gjorde inga invändningar för sin del, men det var gossen, som inte kunde besluta sig för att gå till en sådan ytterlighet.
Det såg åter ut, som om det inte skulle bli något av med skilsmässan, och det hade det säkert inte heller gjort, om inte dockan själv hade blandat sig i saken. Den tog en kväll på sig en förnärmad min och lät honom veta, att den inte ville vara honom till skada efter alla de goda år, som de hade haft samman, och om gossen inte kunde besluta sig för att låta den flytta, så skulle den nog vara i stånd att finna någon annan, som kunde hjälpa den åstad.
Då blev gossen stött, han också, och nu lovade han, att han skulle göra allvar av saken. ”Jag ska nog laga, att du kommer dit, därifrån du aldrig kan vända tillbaka”, sade han.
Nästa dag steg han upp i god tid, rullade in dockan i ett tidningspapper och gick ut på gatan med packen under armen. Först begav han sig till ett ställe, där man höll på att spränga grund till ett hus, och tog där upp en någorlunda stor sten, som han behöll i handen. Sedan styrde han stegen till en av de stora kanalerna i närheten av hamnen.
Det var en underbart vacker morgon, denna, som han hade kommit ut i. Han mindes inte, att han hade varit med om något liknande. Det var den mildaste vårluft, full av doft och styrka, det var ljus grönska på träden och lätta vårskyar på himlen. Och så såg han den ena flocken av människor efter den andra komma ut ur husen och gå neråt hamnen. De voro resklädda och förde med sig matsäckskorgar, filtar, kikare och tennisrackets. De skulle ut på turer till villor och badorter i det härliga vårvädret.
Så glada och lyckliga de tycktes vara allesammans! Gossen önskade, att han hade varit en av dem.
Då tyckte han sig höra den gamla vännen, som han hade inne i paketet, ge honom en sista förmaning. ”Bry dig inte om dem!” sade han. ”Du kan vara viss om att de har sina sorger, de såväl som vi alla.”
”Det tör du nog ha rätt i”, sade gossen, ”men inte tror jag, att någon av dem har det så svårt som jag. Eller håller du det för möjligt, att någon enda av dem är på väg för att dränka sin bästa vän, såsom jag nu är?”
Äntligen kommo de till målet för sin bedrövliga vandring, och gossen stannade på kajen vid hamnkanalen. Där lade han ner dockan på marken, vecklade ut den ur paketet och började knyta ett segelgarnssnöre om halsen på den.
I nästa ögonblick skulle dockan alltså ligga nere på kanalbottnen mellan lik av hundvalpar och kattungar, och det smutsiga, gulgröna kanalvattnet skulle skölja över den. Detta var då lönen, som den skulle skörda för all sin trohet och alla sina tjänster!
Med ens hörde gossen upp att knyta fast snöret. Han slängde den medförda stenen ner i kanalen, men utan dockan. ”Nej, det här är omöjligt!” sade han. ”Det duger inte. På ett så ohyggligt sätt kan jag inte göra mig av med dig, Laban.”
Han stod där och stirrade framför sig rätt rådlös. Med ögonen följde han nya grupper av resande, som ämnade sig ut till havs.
Medan han såg efter dem, fick dockan plötsligen en idé. ”Vi har varit ena riktiga nöt, både du och jag, Frits”, sade den, ”som inte förr har kunnat tänka ut något så enkelt. Du har visst rent glömt hur det gick till i det gamla Grekland. Då de inte längre ville behålla sina goda och ädla medborgare inom landet, så föll det dem alls inte in, att de borde döda dem, utan de sände dem i landsflykt.”
”Nej, vad du är för en mästare ändå, du Laban!” utropade gossen. ”Jag förstår vad du menar. Ja, på det sättet tycker jag bättre om att skiljas från dig än på något annat.”
Han fann tanken så förträfflig, att han nära nog kände sig tröstad för en stund över skilsmässan. Han svepte i all hast in dockan i tidningen och följde efter några resande, som voro på väg till hamnen. Det var en hel familj: herre och fru och en stor barnskara.
”Det blir kanske ett av de här barnen, som kommer att lägga vantarna på dig, Laban”, sade han.
I samma ögonblick såg han hamnen, där en stor, vitmålad båt låg med ångan uppe. Den hette Oscar Dickson, och han visste, att den gjorde turer mellan Göteborg och Kristiania och lade till på en hel mängd ställen under vägen.
Han skyndade ner till den och sprang ombord. Ingen hindrade honom. Man trodde, att han kom med ett paket, som skulle lämnas till någon av passagerarna.
Nere i aktersalongen tog han åter fram dockan ur tidningen och satte ner den på en av de röda plyschsofforna. Han slog bort ett par dammkorn från bussarongen och satte mössan till rätta på den.
”Om vi hade vetat, att du skulle ut på långresa, så skulle vi nog ha ställt om, mor och jag, att du hade fått litet nytt på dig. Men det får vara. Du är i alla fall den allra bästa av alla dockor, som finns i världen. Det kommer nog snart någon, som tar hand om dig. Lycka på resan! Adjö, adjö!”
Han tordes inte förlänga avskedet utan sprang upp på däck. Han var inte alls ängslig för hur dockan skulle få det. Han tvivlade inte ett ögonblick, att så snart något av de barn, som befunno sig ombord på ångbåten, fick syn på den, så skulle det upptäcka dess stora och goda egenskaper och fatta en sådan kärlek för den, att det inte kunde låta bli att ta den med sig hem.
Han tyckte, att han hade större skäl till ängslan för sig själv, för det var ganska ovisst hur det nu skulle gå honom, då han inte mer hade denna kloka vän till råd och hjälp.
Han hade inte väl kommit i land från båten, förrän han började längta efter dockan och ångrade, att han hade släppt den från sig. Det hade varit bättre att tåla alla elakheter än att göra sig av med en sådan skatt. Men han vände i alla fall inte tillbaka för att ta igen dockan. Så där ängslig kände man sig visst alltid, då någon, som man höll av, reste sin väg. Och det skulle väl ge med sig om ett par timmar.
Men alltmedan han gick hemåt, förföljdes han av den känslan, att det var något värdefullt och stort, som han hade gjort sig av med, och denna känsla ville inte avtaga, utan snarare tillväxte den och blev till en häftig vrede mot alla dem, som inte hade kunnat lämna dockan i fred. Då han senare på dagen kom till skolan, hade han ett slags njutning av att känna, att han var så slö, att han inte kunde svara riktigt på en enda fråga. ”Ja, se nu bara hur det går!” tänkte han. ”Ni kunde ha låtit mig behålla min docka.”
Det var visserligen en stor synd, som hade blivit begången emot honom. Han kunde inte finna sig till rätta i hemmet, lika så litet där som i skolan. Den lilla skrubben, där dockan och han hade trivts så utmärkt, fann han nu så mörk och fattig, att han inte kunde härda ut där. Han måste ta sin tillflykt till gatan, och där drev han omkring hela kvällen utan att varken räkna eller läsa. ”Ja, se nu”, sade han på nytt, ”så kommer det att bli alla dar! Varför lät man mig inte behålla den, som kunde ställa det så, att jag hade trevligt hemma?”
Hela veckan gick, utan att gossen kom i bättre lynne. Modern gjorde vad hon kunde för att liva upp honom, men med liten framgång. Henne var han mer ovänlig mot än mot någon annan, för han tyckte, att åtminstone hon, som själv hade givit honom dockan, också borde ha tagit dess parti och inte tillåtit, att han gjorde sig av med den.
Han kände en stor lust att gå ner till hamnen, men denna bekämpade han på det kraftigaste och ställde aldrig sina steg åt det hållet. Dockan var ju borta och förlorad, det visste han, så att det skulle bara vara att vrida kniven runt i såret, om han skulle gå dit ner för att se på Oscar Dickson och den tomma plyschsoffan i ångbåtssalongen.
Mot slutet av veckan hade väl gossen övervunnit det mesta av bitterheten mot modern och åter kunnat visa sig litet vänlig mot henne, eftersom hon tog mod till sig en eftermiddag och bad honom gå ner till hamnen och hämta henne några buntar sparris, som hon väntade med en skärgårdsbåt.
Gossen blev både röd och blek, då hon bad honom härom. Först hade han för avsikt att säga ett tvärt nej, men så steg det upp inom honom en så stark längtan att återigen komma dit ner, att han inte kunde strida emot den. ”Låt gå då!” tänkte han. ”Det är ju mor själv, som vill det.” Han kände nog, att det fanns en förhoppning inom honom, som bara lurade på tillfälle att komma ombord på ångbåten och se efter hur där stod till, men han tystade ner den med det oemotsägliga påståendet, att en sådan docka som Laban inte kunde ha suttit utan ägare i så många dagar. Det var inte annat möjligt, än att någon hade lagt sig till med den.
Men då han nu kom ner till hamnen med sin korg i handen, var den goda ångaren Oscar Dickson det första, som mötte hans blickar. Den tycktes vara alldeles nyss kommen, landgången var just utlagd, och passagerarna började strömma i land.
”Du är det största nöt, som går i ett par skor”, sade gossen till sig själv, men i alla fall var han i nästa sekund i färd med att tränga sig över landgången. ”Det tjänar ingenting till, det vet du”, sade han på nytt, men sprang ändå över däcket. ”Nej, det är inte den allra minsta reson i detta”, fortfor han, då han skyndade utför salongstrappan och tittade in i aktersalongen.
Men det var inte alldeles utan reson ändå, för vem var det väl, som satt högst uppe i hörnet av den plyschklädda soffan, om inte hans egen allrakäraste docka?
Gossen ville inte tro sina ögon. Kunde det verkligen vara hans egen Laban, som satt där? Jo, det var det ju ändå, det kände han bara därpå, att hans hjärta gjorde ett häftigt språng och flyttade sig på rätt plats igen. I detsamma begrep han varför han hade känt sig så ohygglig till mods hela denna tiden, som dockan hade varit borta. Det var hjärtat, som hade kommit i olag. Men nu med ens, bara han hade fått se dockan, var han bra igen.
Gossen var framme hos dockan med två språng. Han gjorde inga långa omständigheter med den, bara stoppade ner den i sin korg och knyckte ihop den, så att han fick igen locket. Och så bar det i väg hemåt med dem båda.
Under hela vägen gick han och småskrattade och gnolade, det kunde han inte låta bli. Ja, så här kändes det väl för människor, då de talade om att de voro lyckliga. Gossen hade aldrig kunnat tro, att det var så roligt.

