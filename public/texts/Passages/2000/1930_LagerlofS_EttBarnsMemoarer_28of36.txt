då?»
»Ja feck inga, som dä va nåt mä. Dä va bare smått gli, som kom i baktråge å åt deg. Di store låg fäll å sov på sjöbotten.»
»Så du tyckte inte, att det lönade sig att ta dem med dig?» sa pappa.
»Nej, dä va fäll intnå å ta mä sej,» sa Sven i Paris.
»Nå, men mässingskrukan och baktråget?»
»Di satte ja in i drängstuga, när ja kom i moras.»
Och jag tror nog, att pappa tyckte, att det var en märkvärdig otur, som följde honom, men han var likaså lugn som vanligt. Han gav Sven i Paris en riksdaler för besväret, och han bad oss barn, att vi skulle gå till drängstugan och bära mässingskrukan och baktråget in i köket.
Men då vi kom till drängstugan och fann reda på mässingskrukan, så befanns det, att den var full med vatten, och i vattnet sam det omkring en hel mängd små, gula fiskar, de sötaste en kunde se.
Vi i väg till pappa det fortaste vi kunde och visade honom fiskarna, och han blev så glad och sa, att det var riktiga rudor. Varför inte Sven i Paris hade talat om, att han hade dem med sig, det förstod ingen, men han hade alltid sitt sätt för sig, han, som pappa brukade säga.
Så släppte vi ut rudorna i dammen, och det var bara pappa och vi barn, som visste om, att de hade kommit dit, för pappa sa till oss, att vi inte skulle tala om det för någon. »Vi ska först se hur det går,» sa han.
Gallret var satt för utloppet, så att rudungarna kunde inte simma sin väg, men vi var allt ängsliga för att det skulle gå med dem som med abborrarna och mörtarna ifrån Gårdsjön. Men ingen enda av rudorna flöt död på dammen nästa morgon.
Ett par gånger i veckan tog pappa oss med opp på magasinet och fyllde våra förkläden med råg, som vi skulle kasta ut i dammen till mat åt rudorna. Vi såg aldrig till någon av dem, vi var nästan säkra om att de hade smitit ut på ett eller annat sätt, men vi gjorde förstås ändå så, som pappa bad oss.
Ibland när vi satt och åt middag, kunde det hända, att pappa blev missnöjd, därför att han inte fick annat än kött och fläsk dag efter dag.
»Du ska tänka på att Schenson är Karlstadsbo,» sa han då till faster Lovisa. »Han, som bor bara ett stenkast ifrån Klarälven, är van att äta fisk var dag.»
Pappa sa bara så där, för att fisk var det bästa, som han själv visste, men morbror Schenson blev ängslig, att faster skulle tro, att han var missnöjd med kosten på Mårbacka, och gjorde ett försök att slå bort saken med skämt.
»Vi får väl vänta med att äta fisk, tills vi får meta opp den ur Mårbacka-sjön,» sa han.
Då teg pappa, för han ville inte, att varken faster eller morbror Schenson skulle veta något om rudorna.
Men vi fick hålla på att kasta ut råg i dammen, ända tills att den frös. Och sedan den hade frusit, kom pappa var dag ut på isen och såg efter, att det fanns ett lufthål upphugget, så att rudorna skulle kunna andas.
När det var slut med vintern och sommaren kom tillbaka, fick vi igen gå med pappa opp på magasinet för att få våra förkläden fyllda med råg, som vi skulle kasta i dammen. Och på det sättet har vi nu hållit på i flera år. Vi ser inte till så mycket som en fiskstjärt, och vi tycker, att det är riktigt syndigt att kasta bort så mycken god råg till inte den minsta nytta, men vi gör det i alla fall.
4.
Tänk, att det är pappas födelsedag och vi rakt inte vet vad vi ska ta oss till! Jansson, som har varit nere vid bryggan för att hämta laxen, som var beställd i Karlstad, har kommit tillbaka och talat om, att det inte fanns någon fisk med ångbåten.
Hushållerskan och faster Lovisa, och mamma med, blir alldeles ifrån sig. De är så rådlösa, att de är tvungna att gå ut till pappa, som sitter på trappan med morbror Schenson, och tala om hur illa det står till.
»Här ska vi ha kalas för kanske hundra människor,» säger faster Lovisa, »och vi har ingen lax.» .
»Tycker du inte, att det vore bäst att skicka bud till Gårdsjö och be dem, att de tar med sig några gäddor ur sumpen?» föreslår mamma.
»Ja, det blir kanske ingen annan råd,» säger faster Lovisa, »men nog är det försmädligt att inte ha något annat att sätta fram än ett par utsvultna sumpgäddor.»
»Ja, nu skulle det vara passande med lite fisk från Mårbacka-sjön,» säger morbror Schenson.
Men då pappa hör detta, kan han inte tåla sig längre. Nu tycker han, att det rätta tillfället är kommet att röja sin hemlighet.
»Var du lugn, Lovisa!» säger han. Här ska bli fisk till kvällsmat, och vi ska ha den här inom en timme.»
Därmed sätter pappa på sig hatten och går och tar reda på Daniel och Johan och skickar dem över till Halla med ett bud till pastor Lindegren.
Och vi vet ju, att pastor Lindegren är så förfärligt road av fiske och att pojkarna flera gånger har varit ute med honom på långa fisketurer, men inte förstår vi hur han ska kunna hjälpa härvidlag. Inte har han någon rev utlagd i dag inte. Han kan omöjligt få någon fisk förrän i morgon bittida, och då är kalaset över.
Men om en liten stund ser vi pastor Lindegren och pojkarna komma gående oppe på vägen. Pojkarna knogar på en tung, ihoprynkad fisknot, och pastor Lindegren själv bär över axeln en ganska stor håv.
Och de kommer hit ner, och de stannar borta vid dammen.
Då skyndar vi oss dit allihop, både hemfolket och de främmande: Hammargrens och Afzelius’ och fru Hedberg och alla kusinerna, som har kommit hit för att fira pappas födelsedag.
Pastor Lindegren står ute på den lilla klappbryggan, som alltid ligger i nordöstra hörnet, och sänker ner håven. Han för den försiktigt fram och tillbaka i vattnet, men då han drar opp den, är den alldeles tom.
Och då säger förstås alla de främmande, att det var detta, som de väntade sig. Vad skulle det finnas för fisk i en damm? »Här lever ingenting annat än grodor,» säger morbror Schenson.
Men pastor Lindegren ger sig inte. Han vecklar opp den hoprynkade noten, och Johan och Daniel tar av sig skorna och vadar i dammbrädden över till andra stranden med den. Och så sänker de noten och släpar den ett stycke fram över dammbottnen.
Och med detsamma blir det liv i vattnet. Det bubblar, som om det skulle ha kokat, och det hörs skvalp, som om stora djur skulle ha rusat fram och tillbaka nere i djupet, och rätt som det är, hörs en smäll, och en stor, gul, guldskimrande fisk kastar sig opp i luften.
Då blir pastor Lindegren så ivrig, att han inte kan styra sig. Han ropar åt Daniel och Johan, och så höjer de noten opp över vattenytan. Och utmed hela noten sitter den ena guldskimrande fisken bredvid den andra. De blänker och gnistrar i solskenet. Det är, som om de skulle ha fiskat opp guldklimpar.
»Vad säjer du nu, Schenson?» frågar pappa. »Jag tänker, att de där grodorna duger att äta.»
Och pastor Lindegren står där och är så vacker och så stolt, men den, som ser ändå mycket mer strålande ut, det är min pappa. Nu får han gottgörelse för mycken smälek och många elakheter. Nu får han igen höra lyckönskningar och beröm, alldeles som på den tiden, då dammen var nygrävd och kallades för Fosforesken.
Men faster Nana Hammargren och moster Georgina Afzelius står litet avsides från de andra och talas vid, medan rudorna plockas ur noten. De måtte visst inte se, att jag står tätt bredvid dem, eller också tänker de, att en sådan liten flicka som jag ingenting förstår, för så tänker de stora jämt.
»Vet du, Georgina,» säger faster Nana, »jag tycker inte om det här. Förr i världen, när vi kom hit till Mårbacka, hade Gustav så brått med att visa oss alla sina förbättringar och arbeten. Då hade han gjort inköp för att vidga ut egendomen eller byggt nya hus eller anlagt trädgård eller planterat ekar och pyramidpopplar. Då var det alltid något nyttigt eller vackert att se på, men nu är det aldrig fråga om något annat än den här tråkiga dammen.»
»Jag ska säja dig, Nana,» svarar moster Georgina, »att Louise är så orolig för Gustav. ’Han är inte frisk,’ säger hon. ’Han har inte varit frisk, alltsedan han hade den där svåra lunginflammationen för tre år sedan.’»
»Ja, han har ju blivit ovanligt fort gråhårig,» säger faster Nana eftertänksamt.
»Och magrat har han också.»
»Men på vad sätt har hans sjukdom något att göra med dammen?»
»Jo, ser du, Louise tror, att Gustav inte mer orkar ställa med något riktigt. Men något vill han väl ha att pyssla med, liksom för att kunna inbilla sig, att han uträttar något, och då blir det den här dammen.»
»Stackars min bror!» säger faster Nana.
Det är allt bra olyckligt, att jag får höra detta just den sjuttonde augusti, då vi brukar ha så roligt. Det värker i hjärtat och gör så förskräckligt ont. Det kommer visst att värka, så länge jag lever.
AGRIPPA PRÄSTBERG.
Och nu dansar de inne i matsalen, men jag har så ont i hjärtat efter det, som jag hörde på förmiddagen, att jag inte skulle vilja dansa, om jag också bleve uppbjuden. Jag står i stället ute på trappan, där de gamla herrarna sitter omkring ett stort, runt bord med de ångande toddyglasen framför sig, och hör på, när de berättar sina historier.
Jag vet inte hur de har råkat att tala om den gamla lösdrivarn Agrippa Prästberg, som brukar komma hit var vår och laga köksklockan. Det är allt mycket roligare, när som de berättar någonting om de märkvärdiga människorna, som levde i deras ungdom, men när nu Prästberg en gång är på tapeten, så kommer de nog att hålla på med honom en lång stund.
Det är besynnerligt, att alla herrar tycker så mycket om Agrippa Prästberg. Jag blir rädd, var gång jag får se honom, för han har en stor näsa med minst tre bukter, och skägget står ut som borst, och så har han ettergula ögon. Aldrig säger han ett vänligt eller hövligt ord till någon människa, utan bara gormar och svär, vart han än kommer. Jag tycker, att han är som en gammal varg.
Prästberg påstår, att han har varit trumslagare vid Värmlands jägare, och pappa anser visst fördenskull, att han är en gammal krigskamrat, och är alltid snäll mot honom. Pappa vet nog likaså bra som vi andra, att Prästberg inte förstår sig ett dugg på klocklagning, men i alla fall låter han honom stanna här flera dar och ställa med köksklockan.
Se, det är så, att faster Lovisa aldrig släpper Prästberg i lag med kökskammarsklockan, och den nya klockan i matsalen har mamma sagt ifrån att han inte får så mycket som titta åt, men köksklockan, den har han redan förstört, den kan aldrig mer gå, utan står en gång för alla. Och när Prästberg kommer på våren och begär arbete, så låter pappa honom ta itu med köksklockan på nytt. Han plockar sönder den, smörjer den med klövfett, filar och hamrar på hjulen och sätter så ihop den igen. Detta arbetet drar han ut i åtminstone tre dar, och under tiden skräpar han ner i köket med verktyg och smörja, så att det är alldeles outhärdligt för hushållerskan och pigorna. När han äntligen är färdig och har satt opp klockan på väggen, så brukar pendeln svänga, ända tills Prästberg har hunnit opp till landsvägen, men sedan stannar den, och det är ingen, som gör något vid den, förrän Prästberg kommer igen på klocklagning
