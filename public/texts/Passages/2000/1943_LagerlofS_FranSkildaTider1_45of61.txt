ett par nässelfjärilar fladdra förbi henne i kärlekslek, och en bofinkhane stämmer upp den klaraste drill från toppen av ett träkors. Och ovillkorligen frågar hon i sina tankar varför de där få hålla till på kyrkogården, varför de döda inte visa bort dem.
”Det är därför att våren vill så ha det”, svarar hon sig själv. Och vårens kraft är större än de dödas.
Och i ett nu är hon glad igen, för våren står på hennes sida, det förstår hon, och våren är en stark hjälpare.
Hon besluter sig för att gå Axel en smula till mötes, ge honom något att utgå ifrån. Han står så brydd och kan inte få de rätta orden över läpparna.
”Du har kanske inte hört, att Jan Eskilson, som har haft Älvtorpet, dog i förra veckan.”
Hon ser honom stadigt in i ögonen, medan hon säger detta, och lägger nästan mot sin vilja en viss tonvikt på orden.
Han, som har stått helt tankspridd, blir med ens uppmärksam.
”Vad säger du?” ropar han till. ”Då blir ju Älvtorpet ledigt. Kanske att patron skulle vilja ge det åt mig, så att jag finge flytta dit till hösten?”
Han förstår henne äntligen. Detta är det, som hon har kommit för att säga honom. Hon har inte tvivlat på honom. Hon älskar honom, hon vet, att han håller av henne, och i sitt hjärtas uppriktighet har hon skyndat till kyrkan för att säga honom, att det nu finns en möjlighet för dem att få gifta sig.
Och på samma gång som dessa ord ha blivit växlade, känna de, att solen bränner hetare än förut och att doften från de knoppande växterna blir nästan kväljande stark. Det strömmar genom luften något rusande, som ingenting annat är än vårens egna sällsamma kraft. De tycka, att gräs, blommor, blad vilja bryta fram på en gång. De tycka, att deras egna hjärtan vidgas, att de vilja spränga bröstet, att det växer fram ur dem röda kärleksblomster.
Hon drar sig ett par steg baklänges, men han skyndar mot henne, betagen och yr, utan att tänka på hur han skall bära sig åt för att fria med en hel ström av kärleksord på tungan.
Men mitt under framskyndandet stöter han med foten mot något hårt föremål, som sticker upp ur marken, snavar och är nära att falla.
Han ser ner på de borstiga tuvorna, som täcka marken. Det lyser fram något blankt, som han sparkar till.
”Det är väl en sten, som har skjutit upp under tjällossningen”, förmodar flickan.
Han får lös en rund tingest, stryker av jorden, som klibbar vid den, mot en grästuva och börjar undersöka den. ”Det är ingen sten”, säger han. ”Det är en mässingsdosa.”
Han torkar av den än en gång. Det är en avlång, platt mässingsdosa med lock på gångjärn. Han vill öppna det, men det gör motstånd.
Helt hastigt griper Inga honom om handleden. ”Låt den ligga”, säger hon helt förskräckt. ”Det är kanske en Spirrtus.”
Detta förefaller dem båda mycket troligt. Någon, som nattetid har smugit in på kyrkogården och stulit gravmull för att dymedelst skaffa sig en tjänande ande, har blivit ångerköpt och burit tillbaka det han hade tillägnat sig. Och han har inte bara lämnat tillbaka mullen utan också dosan, där han har haft den förvarad.
Han tror inte alls på sådant gammalt skrock, men han märker, att flickan har blivit förskräckt på allvar, och finner det mycket roligt att retas med henne.
”Jag, som inte trodde, att det var annat än en vanlig dosa. Men nu märker jag, att jag har funnit något, som kan hjälpa upp hela min framtid. Den här får jag lov att ta väl vara på.”
”Du skall inte bry dig om den”, säger hon allvarligt. ”Det kommer aldrig något gott av sådant där. Kasta den ifrån dig!”
Hon är så ivrig, att hon till och med gör ett försök att rycka den ifrån honom.
Han vänder sig åt sidan, gör än ett bemödande att få upp locket och lyckas äntligen.
”Inte är det mycket rara saker i den”, säger han. ”Jag tror, att det inte en gång är något så fint som snus.”
Han låter henne kasta en blick i dosan. Den innehåller ingenting annat än några sammantorkade mullkorn.
Men just detta skrämmer henne. ”Ser du inte, att det är en Spirrtus! Kasta bort den!”
”En ska väl inte slänga lyckan från sig så vårdslöst”, skrattar han. ”Vet du inte, att den, som äger en sådan här, kan få allt vad han önskar sig.”
Han ser med förnöjd min ner i dosan.
Helt plötsligt sticker hon då sin hand under hans arm för att stöta till dosan och spilla ut mullkornen.
Men han är på sin vakt. Han räddar dosan undan henne och skyndar att stänga till locket.
”Så skall du väl inte bära dig åt, när lyckan vill räcka dig handen”, säger han illfundigt.
”Du skall lägga den ifrån dig, där du tog den”, ropar hon med tårar i rösten. Hon är utom sig av ångest. Det ser ut som skulle hon vilja riva till sig Spirrtus med våld.
Då höra de hastiga steg bakom sig.
”Kära ni, vad tar ni er till här borta? Ni skrattar och skriker. Alla människor se på er.”
De vände sig om. Kyrkfolket är kommet, utan att de ha märkt det, och hela menigheten borta på kyrkbacken står och ser på dem. Hon, som har varnat dem, är en ståtlig och vacker bondkvinna. Axel rodnar, då han möter hennes blickar, och Inga förstår, att detta är hans matmor, den rika änkan i Hammarbyn.
”Jag tyckte, att jag inte kunde låta er stå så här”, säger matmodern. ”Det gjorde mig ont, att de skulle skratta åt er. Det såg ut, som om ni skulle fara hop och slåss.”
De gå alla tre framåt kyrkan. Matmodern före och de andra två efter. De se inte på varandra. De känna sig trötta, utmattade, leda åt allt; såsom då man har gjort fruktansvärda ansträngningar, utan att de ha tjänat till något.
Då matmodern står på kyrktröskeln, vänder hon sig mot Axel.
”Den första jag råkade, då jag kom till kyrkan, var Axels far. Jag tyckte, att jag inte kunde göra bättre än fråga honom om Axel fick stanna hos mig under nästa år, och han svarade ja. Så att nu finns det väl inte något hinder för att Axel blir kvar hos mig?”
Han drar in luften tungt. Det låter nästan som en snyftning. Han har ju förlorat tillfället. Han kan inte svara, att han är förlovad med Inga och skall gifta sig med henne till hösten. Han har inte fått något avgjort. Han har ingenting att sätta upp till försvar mot matmodern och mot sig själv.
”Nej, det finns det väl inte”, svarar han med en dov och slö röst.
Den enda trösten är, att det inte är hans fel. Han har velat vara trogen mot Inga. Men varför blev han hejdad just mitt i avgörandet? Varför fick han inte tala ut? Vem var det, som satte ut ett krokben för honom, så att han inte kom fram till målet i tid?
Då han har gjort dessa frågor, på vilka han inte väntar något svar, går han vid matmoderns sida in i kyrkan.
Den unga flickan står stilla och ser dem gå bredvid varandra uppåt stora gången. Hon tycker, att hans steg bli lättare och hans hållning bättre, ju längre han avlägsnar sig från henne.
Själv smyger hon sig in i en bänk längst ner i kyrkan och sitter där med värkande hjärta och undrar varför det hade gått så illa. Våren borde ha stått på hennes sida. Och vårens kraft var större än de dödas.
Hon hör inte mycket av predikan den söndagen. Hon bara undrar och undrar.
Hon tänker på hur våren arbetar borta på kyrkogården. Den tvingar fröna, som ligga dolda i jorden, att sända ut grodd och blad, den lockar fram grässtrån ur vissna tuvor, den driver fram mjuka, gröna knoppar ur hårda kvistar.
Man kunde nästan ha väntat, att den skulle locka de döda upp ur mullen för att åter börja älska och leva.
Men nej, över de döda i djupet av kyrkogårdens djup hade den inte någon makt. Våren har endast makt över det, som har en slumrande livsgnista inom sig. Det som är dött är dött. Det går upp för henne som ett ljus. Det var så med Axels kärlek, den kärlek, som han hade hyst för henne i forna dar. Den var redan död. Det var därför våren inte hade kunnat hjälpa henne.
Hon upprepar för sig själv under hela gudstjänsten: Det som är dött är dött. Hon gråter stilla, då hon säger det. På samma gång tar det bort den värsta svedan i hennes sorg. Det finns ingenting, som pinar och plågar så, som då lyckan ryckes ifrån en genom någon meningslös slump.
Då det är slut i kyrkan, går hon åter in på kyrkogården. Där bryter hon en sälgkvist, full av silkesklädda hängen, och medan hon stryker dem, säger hon till våren med sakta röst:
”Jag vet, att du försökte väcka upp honom. Det var du, som jäktade på honom, så att han kom i så god tid till kyrkan. Du livade upp honom, så att han blev glad, då han fick se mig, och du värmde honom så, att jag trodde, att han gång på gång var nära att fria till mig. Du skall ha tack för all din hjälp, fastän du inte förmådde något över honom. För kärleken låg redan död i hans hjärta, och det, som du lockade fram, det var ingenting annat än en genfärd.”
Sedan går hon fram till den stora gravvården och lägger sin hand på den.
”Ni ska ha tack också ni, som äro döda”, säger hon. ”Ni menade nog väl, när ni lade er emellan och skilde oss åt. Eftersom hans hjärta bara var en grav, där kärleken låg död, så var det bäst, att det gick som det gick.”
1912.
EN EMIGRANT.
Det tycks ha varit i förkänsla av allt det tunga och svåra, som han skulle få gå igenom för dess skull, som gossen alls inte ville se åt dockan, då han fick den på julaftonen. Han sade ifrån rent ut, att han inte ville leka med dockor, han, som var en pojke. Modern hade frågat om de skulle bära upp dockan på vinden och ge den till droskkuskens lilla flicka, som han annars inte kunde tåla, och till och med detta hade han sagt ja till. Det gjorde honom detsamma var den där skräpdockan tog vägen.
Hur det nu kom sig, så hade dockan ändå inte blivit uppburen till droskkuskens, för den fanns kvar i bostaden på juldagsmorgonen. Gossen hade vaknat vid att modern steg upp och klädde sig för att gå till kyrkan, och han hade jämrat sig litet över att nödgas ligga ensam hemma.
”Du är då visst inte ensam”, hade modern sagt. ”Nu har du minsann den, som kan hålla dig sällskap.”
Därpå hade modern tagit och satt den stora lappdockan i en stol mittför bordet och lämnat den där med lampan brinnande framför den. Det skulle vara ljust i rummet, så att gossen kunde se, att det fanns någon, som vakade över honom, och sova med god ro hela tiden, medan modern var borta.
Gossen ville inte säga modern hur barnsligt han tyckte, att allt detta var. Han undrade om hon hade glömt, att det var en pojke hon var mor till och inte en tös. Han lät henne gå utan att göra några flera invändningar, därför att han hade ganska stor lust att få vara på tu man hand med dockan. Bara de bleve ensamma, så skulle den inte så värst länge få bli sittande vid bordet med lampan. Den skulle allt bli visad till sin rätta plats, det kunde den lita på.
Då modern stod i dörren och skulle till att gå, sade hon: ”Du kan fråga Laban här hur det gick till i julnatten, då Jesus blev född. Du kan inte tro så mycket
