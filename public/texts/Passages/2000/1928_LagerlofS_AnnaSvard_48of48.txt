Ja, vad säger Charlotte?»
»Jag sitter här och undrar om du gör narr av mig, Karl-Artur. Eljest tycker jag visst, att det vore en utmärkt idé.»
»Jag? Skulle jag göra narr? Jag talar alltid allvar, det borde Charlotte veta av gammalt. Men Charlotte förefaller verkligen litet oförstående. Jag hade inte väntat mig detta efter en så lång skilsmässa, Jag fruktar, att detta sammanträffande blir en missräkning.»
»Det vore mycket sorgligt, Karl-Artur», säger Charlotte, som är alldeles förvirrad, alldeles bragt ur fattningen av den stackars trashankens obeskrivliga övermod och fåfänga.
»Jag vet, att Charlotte är mycket rik, och en rik människa blir lätt ytlig och dömer efter skenet. Charlotte förstår inte, att min fattigdom är helt och hållet frivillig. Jag har ju en hustru ...»
Då han för hustrun på tal, gör Charlotte ett försök att gripa in, att tala om något för honom, som kunde väcka hans intresse.
»Hör nu på mig ett ögonblick, Karl-Artur! Har du hört, att din mamma under sina sista år inte ville veta av någon annan lektyr än dina studentbrev? Jaquette läste dem högt för henne dag ut och dag in. Men en vacker dag måtte Jaquette ha tröttnat, och vet du vad hon då gjorde? Jo, hon for till Korskyrka och sökte upp Anna Svärd och din lille son. Hon tog dem med sig till Karlstad och lät överstinnan se barnet.»
»Oändligt vackert och rörande, Charlotte.»
»Sedan dess behövde inte Jaquette mer läsa några brev. Din mor ville ha barnet i sin närhet alltid. Hon lekte med det, hon beundrade det, tänkte på ingenting annat. Man kunde inte skilja henne från barnet, och din hustru måste flytta in till Karlstad. Hon lär ha kommit i stor gunst hos dem alla, framför allt hos din far. Nu, sedan din mor är död, har din hustru flyttat tillbaka till Korskyrka. Hon och hennes många fosterbarn håller på att förvandla din lilla stuga till en riktig bondgård. Men din egen son lär mest vistas hos Jaquette, som nu bor på Älvsnäs. Han är ett förtjusande barn. Har du inte lust att se din son, Karl-Artur?»
»Jag vet mycket väl, Charlotte, att min hustru nästan förgås av längtan efter mig och de andra också. Men det tjänar till ingenting, att Charlotte försöker föra deras talan. Jag tycker om friheten. Jag tycker om livet på landsvägen. Jag tycker om de små äventyren.»
»Han har ingen känsla kvar för något, som är gott», tänker Charlotte. »Han bara glider undan och undan. Jag kan inte få något grepp om honom.» Men hon gör i alla fall ännu ett försök.
»Du låter så nöjd, Karl-Artur?»
»Skulle jag inte vara nöjd, då jag har återfunnit Charlotte?»
»Du ångrar inte alls, att du stal bort det lilla barnet? Det blev ändå orsaken till två människors död.»
»Två människor», säger Karl-Artur, »två människor! Charlotte gör så besynnerliga inpass. Inte bryr jag mig om, ifall två människor dör. Jag hatar alla människor. Det är mitt största nöje att samla dem omkring mig för att skälla ut dem, för att kunna säga dem vad de är för eländiga svin.»
»Tyst, Karl-Artur! Du är förskräcklig.»
»Förskräcklig? Jag? Men det är naturligt, att Charlotte säger så. Det är den försmåddas hämnd. Det är de sura rönnbären. I alla fall måste ju Charlotte medge, att den, som har kunnat väcka en sådan tillgivenhet som jag ... Vet Charlotte, jag förstår inte, att hon ger sig till tåls. Jag väntar, att hon ska komma och rycka mig ur Charlottes armar.»
»Var för all del tyst, Karl-Artur!»
»Men varför? Det är en glädje för mig att språka med Charlotte.»
»Du stör mig. Jag ber till Gud. Jag har bett till honom, alltsedan jag råkade dig i eftermiddags.»
»En mycket lovvärd sysselsättning. Men vad ber Charlotte om?»
»Att jag måtte kunna rädda dig ifrån den där kvinnan.»
»Ifrån henne! Det är lönlöst, Charlotte. Ingenting i världen kan rubba hennes tillgivenhet.»
Han lutade sig i detsamma fram mot Charlotte och viskade i hennes öra: »Jag själv har försökt allt tänkbart. Men det finns ingen hjälp. Ingen utom döden. Nemo nisi mors.»
»Då ber jag om döden för dig, Karl-Artur.»
»Charlotte har alltid varit så obehagligt uppriktig. Det är inte angenämt att veta, att Charlotte ber Gud om min död, men jag ska naturligtvis inte störa.»
De fara en lång stund fram lika tysta, som innan Karl-Artur vaknade till medvetande. Charlotte söker ordna sina tankar, tänka efter vad hon skall företaga sig med en man, som är till den grad förstörd.
Då vänder sig Lundman än en gång om på bocken. »Hör frua, att dä ä nåra, som kommer efter oss? Di far så fort di kan, di piskar hästarna och di ropar te varandra, att nu har vi dom. Vill frua, att vi ska köra ifrån dom?»
»Nej, Lundman, visst inte. Vi ska stanna i stället. De är välkomna.»
Några ögonblick efteråt äro de upphunna. I nattens mörker skymtar Charlotte ett par små skojarryssar, som komma upp jämsides med hennes släde. Mörka gestalter springa ner på vägen. Ett par skynda fram och gripa hennes hästar i betslet. Ett par andra, en man och en kvinna, komma fram till henne.
»Är det Charlotte, jag menar: är det kommerserådinnan Schagerström?» säger en läspande stämma. »Jag skulle be att få veta om kommerserådinnan kan ge några upplysningar om Karl-Artur. Då Karl-Artur sprang ner till isen, hade vi kommit överens att råkas hos en av smederna, och jag satt och väntade i flera timmar. Till sist gjorde jag en förfrågan på brukskontoret och fick då veta, att han hade blivit sjuk och att kommerserådinnan hade tagit honom med sig i sin släde. Det är ju så vackert och vänligt. Hur är det man säger? ’Gammal kärlek rostar inte’.»
»Du kommer manstark, Thea», anmärker Charlotte helt lugnt.
»Det var en sådan tur för mig, att två av våra bästa vänner kom åkande vägen fram just i kväll. De lovade genast hjälpa mig att skaffa Karl-Artur till rätta. Ack, kommerserådinnan kan inte tro hur mycket gott Karl-Artur har verkat bland landsvägsfolket och hur omtyckt han har gjort sig. De vill ha honom tillbaka till varje pris.»
»Jag förstår, att du tänker ta honom med våldsmakt, om jag nekar att lämna ut honom.»
»Inte med våld, kommerserådinnan, det är inte på något sätt meningen. Men vi ville vara säkra om att Karl-Artur skulle få följa sin fria vilja och vända tillbaka till oss, om han så önskar.»
»Det finns intet tvivel om vad han önskar, Thea. Han har uppehållit en artig konversation med mig den sista timmen, men han är mycket uttråkad och är förfärligt glad, att du är kommen. Jag håller visst inte kvar honom. Säg du åt dina vänner, att de där dragna knivarna, som blänker omkring mig, inte behövs. Du får ta honom.»
Thea Sundler, som troligtvis har väntat sig ett ihärdigt motstånd, blir så häpen, att hon ingenting svarar.
»Ta honom du!» upprepar Charlotte med höjd röst. »Ta honom, och gör slut på honom! Jag trodde, att jag skulle kunna hjälpa honom, men jag kan inte. Han är utan vett och förstånd. Han sitter här med två människors liv på samvetet, och han vet knappast om det. Bort med honom! Bort till lögn och brott och elände! Ner i dypölen med honom! Han är nöjd med det, som han har gjort i kväll. Det inger honom ingen förskräckelse. Han vill inte ändra sitt liv. Han vill fortsätta som förut. Bort med honom!»
Hon lutar sig över åt Karl-Arturs sida, kastar upp fotsacken och viker undan fallen, så att han skall kunna lämna släden.
»Bort med dig! Vänd tillbaka till henne, som har gjort dig till det du nu är! Jag är färdig med dig.»
Thea Sundler går utan ett ord över till Karl- Arturs sida, och han reser sig. Men då hon sträcker ut handen för att hjälpa honom ur släden, slår han undan den. Han vänder sig mot Charlotte och sjunker ner vid hennes fötter.
»Hjälp mig, rädda mig!» ropar han med en röst, som nu på en gång ljuder uppriktig och sann.
»Det är för sent nu, Karl-Artur.»
Han omfattar Charlottes knän och klamrar sig fast vid henne. »Charlotte, fräls mig från henne! Ingen mer än du kan hjälpa mig.»
Charlotte lutar sig över honom och försöker se honom in i ögonen.
»Du vet vad det kommer att kosta dig», säger hon helt lågt, men med stort allvar.
»Ja, jag vet, Charlotte», svarar han lika allvarligt och möter stadigt hennes blick.
»Lundman!» ropar Charlotte med plötslig glädje i stämman. »Bruka piskan, och kör!»
Kusken Lundman reser sig på sin kuskbock, storskäggig och väldig, som en herrgårdskusk skall vara, och svänger sin långa piska framåt, bakåt och åt sidorna. De mörka gestalterna springa svärjande undan, hästarna stegra sig och sätta av. Karlarna, som skulle hålla dem, släpa med ett stycke; men piskrapp efter piskrapp träffar dem, och de släppa taget. I vild galopp åka Charlotte och hennes ledsagare fram mot Hedeby.
Vigselringen.
Vem var hon, att hon skulle komma ihåg sådant, som alla andra hade glömt? Varför skulle hon sitta och tänka på den tiden, då han for omkring på marknader som en annan skojare? Varför skulle hon i vart ögonblick se för sig henne, som han då hade haft i sällskap?
Hon var ganska viss om att det var år 1842, som han hade rest ut som missionär, och nu voro de inte hunna längre än till 1850. Det var inte mer än åtta år, som han hade varit borta. Och likafullt tyckte alla människor, att allting skulle vara glömt och förlåtet. Men hon, som hade varit gift med honom, borde väl få ha sin egen mening om den saken.
Ja, tänk det, att sedan han nu hade kommit tillbaka till Korskyrka för en tid och fick bo och vistas på Stora Sjötorp, så kommo grannarna i kyrkbyn och frågade henne om hon ämnade följa med honom ut till Afrika! Men det var så med folk här neråt landet: de voro lätta och ombytliga, de foro fram och tillbaka som vattnet i ett tråg. Hon skulle följa med honom, hon, som satt välbärgad och hedrad i egen gård! Hon skulle resa hemifrån nu, sedan fosterbarnen voro vuxna och försörjde sig själva och hon kunde få ha det lugnt och bra och ta till sig Svärdsmor och ge henne en god ålderdom!
Hon hade inte råkat honom, fastän han hade kommit till Korskyrka för ett par dagar sedan. Han hade åtminstone haft så mycket vett, att han inte hade försökt sig på att gå till henne. Och hon skulle ha önskat, att hon inte hade gått i kyrkan nu för ett par timmar sedan och hört honom. Det kunde ju tydas så, som om hon vore angelägen att få se honom igen. Men hon hade inte heller gått godvilligt, utan det var fru Schagerström, som hade kommit och tagit henne med sig. Och henne var det ju inte lätt att säga nej till.
Vem var hon, att hon inte kunde låta bli att tänka på allt, som varit? Fru Schagerström hade sagt henne, att han redan hade utfört ett gott verk ute bland hedningarna. Nu hade han kommit till sin rätta plats i livet, sade hon. Gud hade drivit och jagat honom som ett djur i en fålla, alla vägar hade varit stängda för honom utom denna enda, och det hade visat sig, att det var den rätta, den, som han borde ha valt från första stund.
Fru Schagerström hade inte sagt till henne med rena ord, att hon borde överge allt sitt och följa med honom. Hon hade bara kastat fram något om att han fick fara bra illa där ute bland vildarna och att det skulle vara gott, om han hade någon med sig, som kunde laga ordentlig mat åt honom. Och Schagerström, som hittills hade bistått honom med pengar för uppehället där ute, skulle väl inte dra sig för att betala en hjälpare, om de bara kunde finna någon.
Vad hon mer hade sagt, det var, att han nu hade lärt sig att älska människorna. Det var så viktigt, för det var detta, som hade fattats honom. Han hade älskat Kristus och hade visat, att han kunde offra allt i världen för att följa honom. Men den rätta människokärleken hade han aldrig känt. Och den, som vill vara en Kristi efterföljare utan att älska människorna, den måste föra både sig själv och andra till elände.
Och så hade fru Schagerström sagt, att om hon ville följa med till kyrkan och höra honom, så skulle hon snart märka den stora förändringen. Hon skulle få höra, att han älskade de där svartingarna, som han sökte göra till kristna. Och det var den kärleken, som hade gjort honom till en annan människa.
Ja, hur det nu hade gått till, så hade hon blivit lockad med till kyrkan.
När han hade kommit upp i predikstolen, hade hon för det första inte känt igen honom. Han var skallig, och ansiktet var fårat av mycket lidande. Han var inte vacker mer, och han hade kommit så stilla och ödmjukt. Hon hade fått en sådan besynnerlig lust att gråta, då hon hade sett honom. Och ändå såg han visst inte sorgsen ut, utan hade ett milt leende över ansiktet, ett leende, som lyste upp hela kyrkan.
Inte ville hon säga, att det hade varit någon märkvärdig predikan. Det hade varit för litet av Guds ord i hennes tycke. Han hade bara talat om hur folk hade det borta i hednalanden, men det skulle ju heller inte kallas för annat än ett missionsföredrag. Och visst kunde hon förstå, att han älskade dem där ute, eftersom han stod ut där och ville fara dit tillbaka. För nog hade de haft det fattigt och svårt i Medstubyn, men det var ju ingenting att räkna. De här, de hade varken golv eller fönster i sina stugor.
Och mitt under det att hon hade suttit och sett på det milda leendet och hade hört, att det låg hjärtelag under vart ord, som han sade, så hade hon kommit att tänka på att det var han, som hade okvädat folk på marknader och blivit utskrattad. För det var så med henne. Hon var inte ifrån Korskyrka, utan hon var ifrån Medstubyn och var brorsdotter till Jobs Erik. Hon var envis och misstrogen, hon som han.
När hon gick ut ur kyrkan, såg hon, att ett bord var utsatt framför porten, och på det stod ett mässingsfat, där folk lade ner vad de tyckte sig kunna skänka till hedningarnas omvändelse.
Två herrkarlar från kyrkbyn stodo och vaktade bredvid skålen, och hon tyckte, att de sågo stort på henne, då hon gick förbi. Hon hade inte haft några pengar på sig, för det hade inte fallit henne in, att den predikanten skulle kunna locka henne att ge något. Och i brist på annat hade hon nu helt hastigt strukit vigselringen av fingret och kastat ner den i skålen. Den hade han gett henne, och den kunde han gärna få tillbaka.
Och nu satt hon ensam hemma i sitt kök och funderade på om detta kunde ha någon påföljd.
Han kunde ju ta det så, som om hon ansåge, att deras äktenskap var upplöst och hon aldrig mer ville veta av honom.
Och om han tog det så, då skulle han inte komma till henne, det visste hon. Då skulle han fara sin väg utan vidare.
Men han kunde ju också ta det så, som om hon ville påminna honom om att han här i Korskyrka hade en hustru, som satt och väntade på honom.
Ja, hon fick se hur han tog det. Det berodde på hans eget sinnelag om han tog det på det första sättet eller på det andra.
Men om han tog det på det andra sättet och kom till henne, vad skulle hon då svara?
Ja, vem var hon, vad ville hon? Visste hon vad hon ville?
Hon hade allt litet hjärtklappning. Hon var så besynnerlig. Hon kunde inte glömma, att det var den mannen, som hon en gång hade skickat hälsningar till med flyttfåglarna.
Nu var det någon, som gick förbi fönstret. Var det han? Ja, det var det.
Och nu kom han in i förstugan. Nu tog han i dörrlåset.
Vad skulle hon svara honom?
* * *
INNEHÅLL.
FÖRSTA DELEN.
Karlstadsresan 7
Häst och ko, piga och dräng 44
Länsmansfrun 67
Bröllop 79
Nytt hem 102
Morgonstund 119
Synen i kyrkan 127
Söndagshatten 148
Visiten 175
ANDRA DELEN.
Paradiset 187
Syndafallet 208
Skåpet 221
Kortleken 239
Mötet 260
Olyckshändelsen 284
Mamsell Jaquette 310
Annstu Lisa 323
TREDJE DELEN.
Skojarbaronen 339
Friherrinnan 350
Marknadsprästen 377
Bortresan 397
Hemfärden 421
Vigselringen 436
