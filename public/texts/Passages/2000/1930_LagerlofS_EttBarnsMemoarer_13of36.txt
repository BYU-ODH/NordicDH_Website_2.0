fastän det har alla andra människor lagt bort, och jag undrar om det är något särskilt med Maja Råd, som gör, att hon aldrig kan förändra sig. Hon kan aldrig göra sig av med det, som hon en gång har skaffat sig. Hon kan varken lägga bort fräknarna eller krinolinen.
Jag brukar också sitta och se på Maja Råd och undra om hon inte är gjord av trä. För hon är så torr. Om Maja Råd skulle sticka sig med nålen, så tror jag inte, att det skulle komma fram blod. Jag önskar ibland, att Maja Råd ville sticka sig, så att jag finge se om hon inte är gjord av trä.
Vi brukar fråga Maja Råd om hon inte ska skaffa sig symaskin, men hon säger, att det kommer hon aldrig att göra. Nej, aldrig, så länge som hon kan trä på en nål.
Maja Råd syr inte med fingerborg, utan med syring, så som skräddare brukar göra. Det är ju också en skräddare, som har lärt henne att sy. Hon syr så förfärligt fort, så att ingen, varken mamma eller faster Lovisa eller Aline, kan sy i kapp med Maja Råd.
Maja Råd tar en riksdaler om dagen, och när hon får mycken hjälp med kjolar och ärmar, såsom här hos oss, så kan hon sy en klänning var dag, På det viset får vi våra klänningar sydda för en riksdaler, och det tycker vi är bra billigt,
Liven syr alltid Maja Råd själv, för de är det viktigaste. Det ska vara ett ryggstycke och två markerstycken och två sidstycken och två framstycken, och på framstyckena ska det vara två sprängveck, som är så förfärligt krångliga.
Alla liv ska sitta jämnt och slätt efter kroppen, så att det inte finns en rynka. Och det är det, som är svårt, men det kan Maja Råd. Och det är det, som Maja Råd tror att Gerda kan lära sig, men om Emma Laurell och mig säger hon rent ut, att hon aldrig tror, att vi kan lära oss att sy ett riktigt liv.
Maja Råd stiger opp klockan sex var morgon, och så snart som hon är klädd, så sätter hon sig att sy. Sedan syr hon hela dagen, ända tills vi äter kväll. Hon går aldrig ut och går. Vi försöker övertala henne att gå ut och gå med oss, men hon vänder genast om in igen. Hon säger, att hon vill göra nytta för pengarna och inte löpa omkring på landsvägen. Men vi tror, att hon säger så, därför att hon inte vill göra annat än sy.
Maja Råd syr också på Gårdsjö och hos Noreens och hos Nilssons i Visteberg och hos pastor Lindegrens. Där också får barnen var sin bomullsklänning om våren och var sin ylleklänning om hösten, så att Maja Råd har allt att göra.
Det är så bra med Maja Råd, att hon aldrig skvallrar. Man kan säga vad man vill om de andra herrskaperna i socknen, så att Maja Råd hör det. Det kommer i alla fall aldrig fram. Bara så mycket säger hon, att om hon ville tala om allt, vad de, som bor på det ena herrskapsstället, säger om dem, som bor på det andra, så skulle det allt bli slut på vänskapen. Så att det är allt bra väl, att Maja Råd kan tiga.
När Maja Råd är här, kommer hushållerskan var dag in med elvakaffe åt de stora. Vi barn brukar inte dricka kaffe, utan vi får var sin smörgås.
Och medan Maja Råd dricker kaffe, så brukar hon tala om nyheter. För Maja Råd vet allting, och hon berättar gärna sådant, som det inte är något ont i att berätta. Hon talar om vem som ska gifta sig och vem som ska ställa till kalas och vem som är död och vem som ska fara till Amerika.
Och när Maja Råd har varit här så länge, att alla samtalsämnen är slut, brukar Gerda ta fram en bok med hundra gåtor, som hon har fått i julklapp, och så låter hon Maja Råd och oss andra gissa gåtor.
»Vet Maja Råd vem det är, som går och går och aldrig kommer till dörrn?» säger Gerda.
Och det vet Maja Råd lika bra som någon av oss andra, men hon säger alltid, att hon inte vet svaret, för att Gerda ska få roligt. Hon kan aldrig svara på någon enda av Gerdas gåtor, fastän hon hör dem två gånger om året, och det blir ett sådant skratt i hela kökskammarn, för att Maja Råd är så dum.
Maja Råd har talat om för oss, att när hon var liten, så visste hon inte hur hon skulle få lära sig att sy klänningar. Det var det enda hon önskade sig. Hon ville inte gå vall som de andra syskonen, och inte ville hon laga mat eller skura golv eller kärna smör eller baka bröd. Hon ville bara sy.
Sedan, när hon blev vuxen, brydde hon sig inte om att gå på dans eller gifta sig, hon ville inte ha barn heller. Hon hade bara den enda önskan, att hon skulle få lära sig att sy klänningar, så att hon kunde bli sömmerska.
Hon bad sin mor, att hon skulle få gå ner till mamsellerna Myrin, som bodde bredvid kyrkan och som var hemma i alla slags handarbeten. Men när hon kom till dem, så sa de, att det var omöjligt, att en fattig torparunge skulle kunna lära sig något så svårt och så grannlaga som att sy klänningar.
Så att Maja Råd fick göra som alla andra. Hon fick gå vall och hon fick stå i gödselsta’n och lassa gödsel, hon fick laga mat, och hon fick följa med boskapen till fäboden,
Men just som Maja Råd hade gett opp allt hopp om att hon skulle få bli sömmerska, hände det så förunderligt, att hennes syster blev gift med en korpral, som var skräddare. Och när svågern fick veta, att Maja Råds högsta önskan var att sy klänningar, så erbjöd han sig att låta henne komma i lära hos honom. Han visade henne hur hon skulle ta mått och hur hon skulle ta ut mönster och klippa till och hur hon skulle prova och hur hon skulle sy knapphål och allt annat, som hon behövde veta.
Och när Maja Råd var fullärd hos sin svåger, så började hon att sy klänningar åt barn och åt unga bondjäntor, som det inte var så noga med, fastän Maja Råd försökte att göra sitt bästa i alla fall.
Och det gick bra för henne från första stund, och till sist blev hon så beryktad, att innepigan på Mårbacka kom och bad, att hon skulle sy en klänning åt henne. Den klänningen sydde hon så väl, som det var henne möjligt, och det gick också så lyckligt, att fru Lagerlöf fick se den. Sedan var det hon, som skickade efter Maja Råd. Och ifrån Mårbacka kom hon till Gårdsjö och ifrån Gårdsjö till Herrestad och ifrån Herrestad till Visteberg och till Halla. Och det var inte så utan, att hon hade fått förfrågningar från herrskaper både i Sunne och Ransäter om hon ville komma till dem och sy.
Och jag tycker, att det är så roligt att höra Maja Råd berätta om hur hon efter lång längtan fick lära sig sy, så att hon har sluppit ifrån att bära vatten och skura golv och lassa gödsel. Numera behöver Maja Råd aldrig göra annat än det, som hon har mest lust för.
Jag tycker också om att läsa om Kristina Nilsson, som en gång gick omkring på marknader och spelade fiol och sedan har fått sjunga på Stora Operan i Paris.
Jag har just nyss läst om hur studenterna i New York spände hästarna från hennes vagn och drog henne till hotellet, och då blev jag så rörd, att jag fick tårarna i ögonen.
Jag blir alltid rörd, då jag hör talas om dem, som har haft det svårt, men som det sedan har gått bra för.
KYRKRESAN.
Och vi tycker, att det är så roligt att fara till kyrkan.
Vi får lov att köra oppför en brant backe, innan vi kommer in på den jämna planen framför kyrkan, men stalldrängen smäller på hästarna, så att vi åker opp i fullt trav. Det brukar sitta en hel hop folk på den låga muren, som går runtom kyrkan, och vänta på att gudstjänsten ska börja, och när de ser, att herrskapet från Mårbacka kommer, så reser de sig allihop och bockar och niger, och det tycker vi är så vackert. Det står också mycket folk nere på planen och på själva vägen, och de får så bråttom att kasta sig åt sidan, när vi kör fram. Och mamma ropar åt stalldrängen, att han ska köra försiktigt, men pappa sitter med hatten i hand och hälsar åt alla håll och bara skrattar, för nog vet han, att inte Jansson kör över någon.
Vi stannar utanför sockenstugan, där det finns ett litet rum, där vem som vill kan få gå in och släta sig i håret och skaka ut kläderna efter åkningen, fastän det är just ingen mer än herrskaperna, som bryr sig om att gå in dit. Och där inne brukar vi träffa moster Augusta Wallroth med Hilda och Emilia och fru Nilsson ifrån Visteberg med Emilie och Ingrid. Och medan vi är kvar i sockenstukammarn, är vi så glada och pratar om allt möjligt. Men när vi kommer ut igen på kyrkplanen, blir vi så tysta och högtidliga, för det brukas så i Östra Ämtervik.
Mamma har alltid med sig en stor blombukett, då hon far till kyrkan, och sedan hon har varit inne i sockenstugan, går hon till kyrkogården för att lägga den på farmors grav, och Anna och jag går förstås med henne. Mamma plockar undan de torra löven, som har fallit på gräsmattan, och ordnar litet med den vita törnrosbusken, som växer på graven, och till sist läser hon en bön och lägger ner blombuketten.
Jag har haft en liten syster, som är död och som jag aldrig har sett, och henne tyckte pappa och mamma så mycket om. Hon ligger begraven bredvid farmor, och mamma brukar ta ut ett par av de vackraste blommorna ur den stora buketten och sticka ner dem för sig själva i ett hörn av gräsmattan.
Jag förstår allt vem hon ämnar dem åt, men jag kan inte låta bli att undra om mamma verkligen kan önska, att hon hade en flicka till i livet. Jag tycker, att hon har så mycket att göra med att stoppa och laga och sticka och sy åt Anna och Gerda och mig, så att hon inte borde orka med mer.
Från kyrkogården går vi direkt framåt kyrkan, och så snart som mamma ser någon bekant bondhustru, såsom mor Katrina i Västmyr eller mor Britta i Gata eller mor Katrina, som är dotter till Jon Larssa i Ås, eller mor Maja i Prästbol eller mor Kerstin Där Ner i Mårbacka, så stannar hon och hälsar och säger några ord. Mamma har varit hos dem på begravningar och bröllop och känner till hur de har det, så hon vet vad hon ska säga till var och en av dem.
När vi sedan kommer in i kyrkan, så sätter vi oss förstås i främsta bänken på läktarn, för där brukar herrskaperna sitta. Vi sitter alltid på vänstra sidan av läktarn. Det går alls inte an att sätta sig till höger, för det är karlsidan. Om det vore alldeles fullsatt på kvinnfolkssidan och gott om rum på andra sidan gången hos karlarna, så ginge det ändå inte an att gå över dit. En får hellre stå hela gudstjänsten.
När vi kommer in i bänken, så böjer vi ner huvudet och läser en bön, och sedan sitter vi och ser oss omkring. Vi tittar efter om klockar Melanoz sitter framför orgeln och om herr Alfred Schullström, som har handelsboden i Älvvik, sitter bredvid honom, såsom han brukar, och om kyrkvärdarna har intagit sina platser i den lilla
