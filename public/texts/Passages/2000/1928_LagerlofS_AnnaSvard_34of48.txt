skulle komma på andra tankar.»
Han satte sig återigen och sökte uppenbarligen få klart för sig om det var något ytterligare, som fordrades av honom.
Det dröjde inte heller länge, innan han på nytt stod framför den sjuke.
»Jag har alltid gjort det till min regel, bror Schagerström, och jag har farit väl av det, att när det kan bli fråga om amputationer, så företar jag dem inte, utan att patienten har gett sitt bifall. Är bror säker om att bror inte vill bli läkarmässigt behandlad?»
»Ja, ja, ja, bror kan vara alldeles lugn», sade Schagerström.
Den stackars doktorn gick åter med samma stela värdighet bort till länstolen och sjönk ner där än en gång.
Schagerström gjorde en blinkning åt Johansson, och denne förstod honom som vanligt. Ögonblicket därefter blev doktorn med milt våld förd ut ur rummet. Då betjänten kom tillbaka, berättade han, att han hade fört in honom på Schagerströms kontor, och där satt han nu och sov i ett soffhörn.
Johansson såg mer betryckt ut än någonsin. Han hade säkert väntat, att doktor Romelius skulle göra under. Schagerström, som kände det ljuvligt, att fred och tystnad hade återvänt till sjukrummet, erfor nästan medlidande med hans besvikelse.
»Vad den snälla karlen skulle bli lycklig, om jag läte den fyllbulten operera mig!» tänkte han.
Om ett par minuter kom fru Sällberg, hushållerskan, insmygande. Hon viskade en fråga till Johansson, och denne gick fram till husbonden.
»Fru Sällberg undrar vad hon ska säga till folket. De har stått härutanför och väntat hela eftermiddagen. De vill inte gå, förrän de har fått veta vad doktorn tycker.»
Schagerström förstod, att alla dessa människor, som voro beroende av honom för sitt uppehälle, kände en stor ängslan för att han skulle gå bort. Också de begärde inte något bättre, än att han skulle lägga sig på pinbänken.
»Säg till fru Sällberg, att hon frågar doktorn själv!» sade han.
Men allt detta störande tycktes ha haft en olycklig inverkan på hans söndervridna kropp. Smärtor infunno sig. Blodet trängde på och bultade obarmhärtigt än här och än där. Andhämtningen blev plågsammare, och han kände en gruvlig hetta i huvudet.
»Det är slutet, som kommer», tänkte han.
Han hörde vagnshjul rulla på nytt, och han förstod, att det var häradshövdingen, som anlände med sin skrivare.
Kort efteråt förde betjänten in de båda herrarna. Papper och penna lades fram på ett bord, och Schagerström började diktera sitt testamente.
Häradshövdingen stod lutad över honom för att uppfatta de långsamt framviskade orden och upprepade dem för sin sekreterare. Hustrun skulle bli huvudarvinge, något annat var det inte tal om. Men det fanns en massa tjänare på de många bruken, otaliga fattiga, änkor och faderlösa, som borde bli ihågkomna.
Detta var förfärligt ansträngande. Han kände svetten rinna neråt kinderna. Han bet ihop tänderna för att inte ge vika för plågor och mattighet.
»Kan vi inte lämna åt fru Schagerström att göra lämpliga donationer?» frågade lagkarlen, som förstod hur han led.
Jo, det kunde man naturligtvis, men det var också något annat. Hans föräldrar och syskon. De borde väl också ha ett bevis på att han kommit ihåg dem i sin sista stund.
Han ansträngde sig förgäves för att göra sig förstådd och måste upphöra för att inte förlora sansen på nytt.
Juristerna började redigera texten. Sedan skulle testamentet läsas upp för honom, och han skulle för inkallade vittnen förklara, att detta var hans sista vilja och testamente. Hur skulle han orka med allt detta?
Det hade blivit så sent, att mörkret hade kommit, och man hade burit in ljus. Men för honom var rummet lika dunkelt. Ljusen tycktes inte ha någon verkan. Han låg i dödens skugga.
Nå, i alla fall behövdes det nu blott en sista ansträngning, så vore alla plikter fyllda, och han finge dö lugn. Det värsta hade ju inte inträffat. Charlotte var inte kommen.
Men hördes inte just nu bullret av hjuldon än en gång? Körde man inte fram till trappan? Slogs inte förstudörren upp med en fart, som endast en enda människa tillät sig? Gick det inte som en stöt av liv, av hopp genom hela huset? Hördes inte den klara, befallande rösten fråga ut tjänstefolket där ute i hallen om hur här stod till?
Betjänten Johansson lyfte huvudet, ögonen skeno upp, han skyndade mot dörren. Hushållerskan hade gläntat på den för att förkunna vad redan hela huset visste. »Frun!» viskade hon. »Nådig frun!»
Ja, nu fick han inte ge tappt. Nu skulle den värsta striden stå.
När Charlotte kom in i rummet, borde det ha varit hennes första tanke att gå fram till honom, Schagerström, och fråga efter hans befinnande. Men ingenting i den vägen hände. I stället vände hon sig till häradshövdingen och bad bestämt och även tämligen hövligt, att han och hans skrivare skulle lämna rummet.
»Min man har legat i många timmar utan att bli omhändertagen på något sätt», sade Charlotte. »Han måste med det snaraste ur kläderna. Häradshövdingen inser nog, att detta är det viktigaste för tillfället.»
Lagkarlen sade något med mycket låg röst. Han underrättade Charlotte, att doktor Romelius hade funnit, att ingenting var att göra.
Charlotte behärskade sig alltjämt. Men Schagerström begrep, att hon var rasande vred, och han hoppades, att häradshövdingen skulle ta sig i akt.
»Ska jag behöva upprepa min anhållan, att häradshövdingen låter mig ta vård om min man?»
»Men, fru Schagerström, det är brukspatron själv, som har gett mig detta uppdrag.» Därpå tillade han nästan viskande: »Fru Schagerström kommer inte att bli lidande på att detta testamente göres färdigt.»
Strax därpå hördes ett kraschande ljud. Jaså, Charlotte hade rivit sönder testamentet! Jo, nu var hon allt i de rätta tagen.
»Men, fru Schagerström, detta är då minst sagt ...»
»Om testamentet var till min förmån, behövde det inte skrivas. Jag skulle inte ha tagit emot en skilling.»
»Ja, om det förhåller sig på det viset ...»
Schagerström förstod, att lagkarlen var så sårad, att han unnade Charlotte, att rikedomen gick ifrån henne. Han överlämnade henne åt sitt öde och lämnade rummet.
Men inte heller nu kom Charlotte fram till Schagerströms soffa. I stället gav hon ännu en sträv befallning.
»Johansson går genast och hämtar doktorn!»
Betjänten gick, och medan han var borta, samtalade Charlotte viskande med fru Sällberg, som berättade hur förtvivlad hon och de alla hade varit över att nådig frun inte skulle få tillkallas.
»Ja, det var min syster Marie-Louise, som kom springande till prostgården», sade Charlotte. »Jag har åkt hem i prostens gamla karriol efter en av hans norrbaggar.»
Schagerström låg tyst och orörlig. Han ville visst inte erkänna, att värken hade minskat något, sedan Charlotte hade kommit, nej, den grasserade likaså obarmhärtigt som förut, men han fäste inte så mycken uppmärksamhet vid den. Det var ju alltid så med Charlotte, att då hon fanns i ett rum, förmådde man inte tänka på något annat, än vad hon företog sig.
Doktorn kom in, och i samma ögonblick, som han visade sig på tröskeln, ropade Charlotte emot honom:
»Du understår dig att sätta dig att sova, du svåger, då min man håller på att dö!»
»Understår!» Schagerström kunde ha skrattat. Det ordet hade hon brukat till honom, då han hade friat till henne första gången. Han kunde inte se henne, där han låg, men han kunde mycket väl föreställa sig hennes uppsyn.
Doktorn svarade henne med samma värdighet, som han hade iakttagit under hela tiden. »Jag försäkrar min nådiga svägerska. Det är emot mina principer att företaga operationer, kanske till och med amputationer, på patienter mot deras vilja.»
»Vill du nu för det första hjälpa oss, så att vi får av honom kläderna?»
Men Romelius var visst inte villig. »Bror Schagerström och jag har redan talats vid om saken. Han vill inte bli rubbad. Och jag finner, att han har rätt. Enligt mina principer, min nådiga svägerska ...
Schagerström väntade i högsta spänning. Vad skulle Charlotte nu hitta på? Skulle hon ge svågern en örfil, eller skulle hon kasta honom i ett kar med kallt vatten?
»Johansson!» befallde Charlotte. »Tag hit en butelj champagne och två glas!»
Medan betjänten var borta i detta ärende, talade Charlotte inte vidare med svågern, men Schagerström hörde henne viska med fru Sällberg.
Nu kom Johansson tillbaka. En champagnekork hördes smälla, och drycken hälldes brusande i glasen.
»Fru Sällberg tar Johansson med sig och ställer allt i ordning, så som vi har kommit överens!» sade Charlotte.
»Nu, svåger doktor», sade Charlotte, då de båda tjänarna hade lämnat rummet, »nu föreslår jag, att vi dricker en skål för brukspatron Gustaf Henrik Schagerström. Jag försäkrar svåger, att han är en riktig Polhem. Han inte bara har satt i gång den gamla sågen här på Stora Sjötorp, utan han har lyckats laga så, att han själv kom in i den. Och ingen människa tror, att det var annat än en olyckshändelse. Skål, svåger, för Gustaf Henrik!»
Schagerström lät orden gå sig förbi utan att ge ifrån sig det minsta livstecken. »Det där tror hon inte själv, hon vill bara skrämma det nötet till doktor», tänkte han.
Han hörde doktorn dricka klunkande och sätta ner glaset. Därpå harsklade han sig och sade med en röst, som varken var sluddrig eller uttryckslös:
»Men vad är det nådig svägerskan säger? Varför i all sin dar?»
Schagerström hörde åter det lätta champagnebruset och förstod, att Charlotte hällde upp ett nytt glas åt sin gäst.
»Om svåger tillåter», sade Charlotte, »så dricker vi nu ett glas för mig. I dag på morgonen råkade jag min före detta fästman i prostgårdsträdgården och fick då av honom höra, att han nu älskade mig lika mycket, som jag en gång älskade honom. Och jag tyckte om att höra det. Det var kanske illa gjort av mig, som nu lever lycklig med en annan man, men vad säger svåger? Var det inte ganska mänskligt och naturligt av en, som hade blivit försmådd och förskjuten? Och om vi så antar, svåger, att Henrik kom gående genom trädgården och såg mig och Karl-Artur, tycks det inte, som om han borde ha tagit reda på vad jag svarade min ungdoms älskade, innan han for hem för att kasta sig in i sågverket?»
»Jo, så min själ, tycker jag inte det», sade doktorn. »Han ska få med mig att göra, den rackarn. Och han trodde, att han skulle slippa undan min kniv! Skål för Charlotte!»
Doktorn hade fått en annan röst, ett annat tonfall. Schagerström låg där och flämtade av spänning. Skulle Charlotte vinna sin seger?
Doktorns glas fylldes på nytt, och Charlotte började än en gång hålla ett litet tal.
»Nu ska vi dricka för doktor Richard Romelius. Hans hustru var för två och ett halvt år sedan nära döden, hans hem var utblottat, och hans barn sprang omkring som vilda fålar. Nu är allt det där ändrat, men i dag nekar ...»
Schagerström hörde hur ett glas med kraft sattes ner i bordet. »I dag», hördes doktorns röst, »i dag ska Richard Romelius rädda livet på den mannen, som har gett honom åter hustru och hem och hjälper hans barn. Det behövs inte mer champagne, svägerska. Jag ska, ta mig tusan, rädda den där karlen med eller mot hans vilja.»
Han reste sig och lämnade rummet med detsamma. Han gick väl för att hämta sin läkarväska. Schagerström förstod, att Charlotte och champagnen hade segrat. Han skulle bli opererad, hur mycket han än stretade emot.
I detta ögonblick kom Charlotte fram till hans soffa. Hon stannade bakom armstödet och lutade sig ner över honom. Han slöt till ögonen.
»Henrik», sade hon, »du förstår ju vad jag säger?»
En aldrig så liten ryckning i ögonlocket var det enda svar hon fick.
»Men du måste veta, att i dag på eftermiddagen kom organist Sundler till prostgården för att beklaga sig. Hans hustru vill lämna honom. Ser du, Karl-Artur har fått en ny idé. Han vill inte längre vara en vanlig statskyrkopräst, han vill inte tala i någon kyrka. Han vill följa Jesu bud och gå ut som en av hans apostlar utan skräppa och stav. Han vill tala på landsvägar och marknader, på gästgivargårdar och
