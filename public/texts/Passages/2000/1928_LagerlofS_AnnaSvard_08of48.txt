och neg. »Bevare oss väl! Varför har du int tala om detta förut? Är det en tillkommandes prästfru, som jag trakterar med rågkaffe? Ni får stanna och vänta, så att jag hinner si efter om jag int har en påse riktigt kaffe liggandes nånstans. Sitt ner, sitt ner bara, säger jag er!»
Länsmansfrun.
När Anna Svärd hade varit hemma ett par veckor, gingo hon och hennes mor till länsman Ryens gård, som låg ett litet stycke norr om Medstubyn, och bådo att få tala med länsmansfrun. Både Jobs Erik och Ris Ingborg visste om deras ärende och gillade det. Ris Ingborg var nu deras bästa vän och hade varit mycket ivrig att få dem åstad, om det inte rentav var hon, som hade hittat på hela saken.
De kommo alltså till länsmansgården, och de gingo in köksvägen, såsom Gammel Berit ville ha det, fastän Anna Svärd nog tyckte, att en blivande prästfru borde ha stigit in genom förstudörren. Från köket blevo de visade in i kökskammarn, där länsmansfrun stod och räknade in tvätten, som låg utbredd på ett stort slagbord. Hon höjde litet på ögonbrynen, när de kommo in, och såg inte vidare glad ut. Historien om att Anna Svärd skulle gifta sig med en präst hade hon förstås redan hört, och hon var inte dummare, än att hon genast gissade vad de två kvinnfolken ville henne.
Men det var inte fråga om annat, än att hon tog väl emot dem. Hon hälsade och tog i hand och bad dem sitta ner, så att de i godan ro skulle kunna framföra sina önskningar.
Det var bestämt på förhand, att Svärdsmor skulle föra ordet. Ris Ingborg hade sagt, att detta var det mest passande, och hon hade dessutom förmanat henne att inte bruka många omvägar utan gå rakt på sak.
Anna Svärd satt alltså tyst och hörde på, medan Gammel Berit förklarade, att de hade kommit för att fråga om inte Anna kunde få komma till länsmansgården några månader på ett slags uppfostran. Hon skulle gifta sig med en präst nere i Värmland, och hon behövde lära sig hur det gick till hos herrskap.
Fru Ryen var liten och rörlig, hon hade små, skarpa ögon, men annars var hon inte ful, utan trevlig att se på. Det var ett sådant liv över henne, att hon aldrig kunde hålla sig stilla. Under hela tiden, som Berit talade, stod hon och räknade igenom en hög handdukar. Hon kom inte ur räkningen en enda gång, utan skilde av dussin efter dussin. Men fastän hon sålunda hade lyssnat bara med halvt öra, var hon genast färdig med svaret.
»Jag har hört talas om det här giftermålet», sade hon, »men jag tycker inte om det. Och jag vill inte ha något med saken att skaffa.»
Kan man undra på att de två främmande kvinnfolken blevo så förvånade, att de inte kunde få ord för sig? Här hade de haft fullt göra med att gå ur gård i gård, alltsedan Anna kom hem, för att dricka kaffe och avhandla det, som hörde samman med frieriet och giftermålet. Vart de kommo, hade folk sagt, att detta var det roligaste, som de hade fått höra på mången god dag, och att det var en heder för Medstubyn, att en kulla därifrån skulle bli upphöjd till prästfru. Somliga hade sagt rent ut till Anna Svärd, att förut hade de inte kunnat med henne, därför att hon hade varit alltför lik Jobs Erik och bara tänkt på pengar. Men nu var hon som en omvänd hand, nu var hon munter och glad, som en ung kulla skulle vara. Andra återigen hade mest fäst sig vid att Berit skulle få ett hem hos dottern på gamla dar. Men samma belåtenhet hade varit rådande överallt. Och nu kom länsmansfrun, självaste länsmansfrun, och sade, att hon inte ville veta av giftermålet!
Fru Ryen såg, att de sutto där alldeles handfallna, och tyckte visst, att det var nödvändigt att ge en liten förklaring.
»Det är inte första gången, som en vacker kulla blir gift med en herreman», sade hon. »Men sådana äktenskap brukar aldrig slå väl ut. Jag tycker, Berit, att du ska råda Anna att ge upp tanken på det här giftermålet.»
När länsmansfrun sade detta, så var det, som om Anna Svärd skulle ha vaknat upp ur en dröm. Under de sista dagarna hade masar och kullor, som hade vandrat söder ut på sommararbete, börjat komma hem till Medstubyn. Av de ungkullor, som hade varit borta, hade somliga hållit på med trädgårdsarbete, andra hade rott folk över Norrström i Stockholm, och många hade sköljt buteljer på bryggerier, men något annat än arbete hade de inte fått vara med om. Och när de nu fingo höra vad som kunde hitta på att hända där ute i världen, hade de blivit blanka i ögonen och velat, att hon gång på gång skulle berätta hur den unge prästen hade kommit emot henne på landsvägen, vad han sade och vad hon sade. Men masarna hade tagit saken på annat sätt. Hittilldags hade de aldrig gjort någon affär av henne, men nu sade de, att de inte kunde begripa var de hade haft sina ögon. Inte förr hade hon blivit ensam med någon av dem, än han kastade fram, att ifall den där prästen i Värmland skulle ångra sig, behövde hon inte sörja fördenskull. Han, som gick vid hennes sida på bygatan, var beredd att ge henne fullgod ersättning.
Men här kom nu länsmansfrun och sade, att hon inte borde tänka på att gifta sig med en herrkarl. Hon var väl för simpel. Det var väl det, som var meningen.
Anna Svärd sade inte ett ord. Hon bara reste sig, och Gammel Berit gjorde detsamma. Länsmansfrun skakade hand med dem likaså vänligt, som när de hade kommit, och följde dem ut. Om det var, för att inte tjänstefolket skulle behöva se dem, när de gingo sin väg nedslagna och slokörade, eller av något annat skäl, det visste de inte, men hon förde dem genom salen och förstugan, så att de sluppo att gå köksvägen.
När de vandrade hemåt, tänkte de, att det var det värsta, som kunde hända, att de hade fått nej av länsmansfrun. Om det hade varit prostinnan, som hade gett dem sådant besked, så hade det ingenting betytt. Men se, länsmansfrun hade ett sådant anseende i Medstubyn. Folk rättade sig efter henne i allting. När hon såg, att en mas och en kulla passade för varandra, så gifte hon ihop dem, det var inte mer med den saken. Och om karlarna i ett par granngårdar hade blivit osams och ville ställa till med process, vips var länsmansfrun framme och tvang dem till förlikning.
Egentligen hade det ju ingenting att betyda. Fru Ryen hade ingen makt varken över Anna Svärd eller hennes mor, men i alla fall tyckte Anna nu, att när inte länsmansfrun ville, att hon skulle bli gift med en herrkarl, så var det slut med alltsammans.
Allt det tungsinne, som hon hade boende inom sig efter de svåra barndomsåren, ville falla över henne på nytt, men det vek tillbaka snart nog, därför att hon redan samma dag fick ett brev. Hon kunde inte läsa det, men hon visste ju vem det var ifrån. Hon gick och bar det oöppnat i taskan och tänkte på honom, som hade skrivit det. Hans egna föräldrar hade också menat, att hon inte var god nog åt honom, men han hade manneligen stått dem emot, och han skulle väl också reda sig med länsmansfrun.
Nästa dag gjorde hon på samma sätt som alla andra i Medstubyn, när de besvärades med brev. Hon gick till klockar Medberg och bad, att han skulle läsa upp det för henne.
Klockarfar höll till i skolkammarn innanför köket. Där inne hade han ett bord så stort, att det fyllde halva rummet, och runtom bordet sutto pojkar, som höllo på att lära sig att läsa rent i bok.
Han tog emot brevet, skar försiktigt upp sigillet och kastade en blick på handstilen. Den var redig och klar, det var inte fråga om annat, och han började med hög röst läsa upp allt, som stod i brevet.
Inte föll det honom in att skicka bort barnen, utan de sutto kvar och lyssnade till de vackra kärleksorden, som fästmannen skrev. Det var inte omöjligt, att klockar Medberg tyckte, att det var nyttigt för pojkarna att höra hur väl han skötte sig med en skriven text. Att be honom vänta och läsa upp brevet en annan gång var aldrig lönt. Det hade kunnat hända, att han hade bett henne gå sin väg och läsa sitt brev själv.
Medan klockarn läste, sökte hon bara tänka på det, som stod i brevet, men kunde inte låta bli att hålla ett öga på pojkarna. Det var given sak, att de skulle ha roligt. De sutto där eldröda med utspända kinder och kämpade med skrattlusten.
Efter det där besöket hos länsmansfrun hade hon fått en oro i sig. Det var slut med den förra glädjen och säkerheten. Hon kunde inte undra på pojkarna, att de skrattade. Inte var hon värd, att han skulle skriva till henne på det sättet.
I ett par dagar gick hon och undrade på vad hon skulle svara. Hon ville tala om för honom, att hon hade kommit underfund med att hon inte dugde åt honom, att hans föräldrar hade haft rätt och att han aldrig mer borde tänka på henne.
När hon var färdig och hade satt ihop ett långt brev, gick hon på nytt till klockar Medberg. Hon hade varit så försiktig, att hon kom på eftermiddagen, när pojkarna voro borta. Klockarn slog sig genast ner vid det stora bordet för att skriva efter hennes diktamen, och det såg ut att gå bra. Nu satt det inga pojkar och flinade åt henne. Hon fick säga vad hon ville utan att störas. Klockarfar förde pennan med kraft och kläm, och brevet var färdigt i en handvändning.
Efteråt läste han upp det för henne, och då kunde hon inte hjälpa, att hon blev litet förvånad. Se, klockar Medberg hade skrivit många kärleksbrev i sin dar, och vad ett sådant rätteligen skulle innehålla, det visste han mycket bättre än en lisskulla, som inte hade hunnit längre än till det första. Och inte brydde han sig om att skriva så, som en sådan oerfaren stackare dikterade för honom. Han började brevet med att säga, att det fägnade brevskriverskan att höra, att fästmannen hade hälsan, som var det förnämsta av allt gott, och det utbredde han sig över på hela första sidan. Sedan talade han om, att hon längtade så orimligt, att var dag var som en månad lång, var månad som ett år. Och detta broderade han också ut vitt och brett. Till sist försäkrade han, att fästmannen kunde lita på hennes trohet, och förmanade honom att aldrig svika henne, ty då skulle han få så många sorgenätter, som linden den bar löv och hasseln den bar nötter, som sand på havsens grund, som stjärnor utan tal på himlarunden klar.
När hon frågade klockarn varför han inte hade skrivit så, som hon hade dikterat, undrade han tillbaka om hon trodde, att inte han visste hur ett kärleksbrev skulle skrivas. Inte gick det an att skriva ner sådant trams, som hon hade satt ihop. Hon fick komma ihåg, att det var en präst, som hon skrev till.
Med detta måste hon låta sig nöja. Brevet blev hopviket och förseglat och avskickat, sådant det var. Men vad skulle fästmannen tänka, då han fick det? Hon kände sin ovärdighet och ringhet värre än någonsin.
För tredje gången gick hon till klockar Medberg och frågade honom om han ville lära henne läsa och skriva. Han dolde inte, att han ansåg henne vara för gammal till att inlära så svåra konster, men hon övertalade honom att låta henne försöka. Hon skulle få komma till honom vid samma tid som småmasarna nästa förmiddag.
På det sättet kom det sig, att Anna Svärd satt vid klockarns stora bord några veckor senare med gåspenna i hand och
