och hon kommo ut på landsvägen, gingo de så långt ifrån varandra, som det var möjligt. Men de voro inte längre komna med året än till slutet av februari, och solen hade inte gjort någon skada på de höga snökanterna, utan dessa löpte fram utmed vägen orubbade. Körbanan mellan dem var ganska smal, så att Anna Svärd hade svårt att hålla sig så långt från fästmannen, som hon ville.
Dagarna hade hunnit att bli rätt långa, och det var ännu full dager. En liten månskära blickade fram på det bleka himlavalvet. Hon tyckte, att den såg farligt vass och finslipad ut, där den satt. »Det är nog den krokkniven, som ska skära sönder mi lycka», tänkte hon.
Hon var van vid köld och brukade aldrig fråga efter hur kallt det var ute. Men något så bittert i köldväg som den kvällen hade hon aldrig varit med om. För var gång, som de satte ner foten, gav det till ett högt skrik ur snön. »Det är int underligt, att den jämrar sej», tänkte hon, »det gör ont i den, därför att de stegena, som trampar den, är så tunga av sorg.»
Äntligen kommo de till prästgården, och där först bröt han tystnaden. »Nu väntar jag, Anna, att du inte sätter dig emot det, som jag vill be prästen om. Du förstår väl, att jag försöker ställa det så, som är bäst för oss båda.»
Nej, inte ville hon sätta sig på tvären, det kunde han vara trygg för. Han skulle få det alldeles så, som han önskade.
»Tack för det löftet!» sade han.
Efter detta gingo de in i kyrkoherdens arbetsrum och funno honom sittande vid skrivbordet. Det var lördagskväll, och han höll nog på att sätta ihop sin predikan. Han kastade just inga vänliga blickar på de båda, som kommo in och störde honom.
Fästmannen talade om vem han var, och kyrkoherden fick ett annat utseende, då han hörde, att det var en ämbetsbroder, som hade kommit på besök.
Anna Svärd hade stannat nere vid dörren och höll sig där tyst, medan de båda prästerna växlade några ord om sådant, som hörde dem till. Men om en liten stund kom fästmannen fram till henne, tog henne vid handen och ställde sig med henne mitt framför kyrkoherden.
»Herr kyrkoherde», sade han, »jag ser, att er tid är strängt upptagen, och jag vill därför inte dröja att förklara det ärende, vari jag är hitkommen. Det är säkert inte svårt för er, herr kyrkoherde, att sätta er in i en ung mans känslor av kärlek och längtan. Det var först dagen före min avresa, som jag kom att tänka på vilken lycka det skulle vara, om jag inte behövde återvända till Korskyrka ensam. Idén förtjuste mig. Men fanns det någon möjlighet att sätta den i verkställighet? Det lilla hem, som jag hade gjort i ordning åt min hustru och mig, stod nästan färdigt. Goda vänner lovade, att de skulle skynda på målare och snickare, så att vi mot slutet av nästa vecka kunde flytta in där. För den orsakens skull behövde intet hinder möta.»
Anna Svärd såg, att kyrkoherdens ansikte hade antagit ett ganska avvisande uttryck. Han var helt visst besluten att göra invändningar, men fästmannen lät honom inte komma till ordet.
»Jag for hemifrån förra tisdagen, och jag borde med all säkerhet ha varit framme i Medstubyn på torsdag eller fredag, men ett ogynnsamt öde gäckade alla mina beräkningar. Utkörda hästar, supiga skjutsbönder, isgång i älvarna har hindrat mig från att komma fram förrän denna eftermiddag. Men, herr kyrkoherde, ska detta verkligen behöva tillintetgöra dessa förhoppningar, som har blivit mig så kära? Den förnämsta invändningen skulle väl vara, att min fästmö har glatt sig åt det stora bröllop, varmed hennes farbror har lovat fira vår förening. Jag kan förstå denna hennes glädje, men inte ett ögonblick har jag tvivlat på att hon vill försaka ett gästabud för att kunna följa mig nu genast. Jag frågar därför om herr kyrkoherden ville ha den godheten att viga oss i morgon i kyrkan efter gudstjänstens slut.»
Kyrkoherden dröjde ett par ögonblick att svara. Han, som kände sin församling, visste hur många som redan gladde sig åt det stora tredagarsbröllopet, och han fruktade att bli klandrad, om han gillade ändringen.
»Mina kära unga vänner», sade han, »skulle ni inte vilja följa en gammal mans råd och avstå från detta? Ni förstår, magister Ekenstedt, att detta giftermål har blivit mycket omtalat här hos oss. Man väntar sig inte, att det skall avslutas så här obemärkt och brådstörtat. Man har hoppats på ett storbröllop.»
Fästmannen gjorde en avvärjande rörelse. »Låt oss vara fullt uppriktiga, herr kyrkoherde! Herr kyrkoherden vet lika väl som jag vad ett storbröllop vill säga. Fylleri, frosseri, slagsmål, osedlighet. Jag skulle aldrig ha kunnat vara med om ett sådant. Den ursprungliga anledningen till min hitresa var att genast från början avstyra tanken på en dylik tillställning. Jag kan inte finna annat, än att detta mål vinnes bäst och lämpligast just genom den plan, som jag har haft äran att utveckla.»
Kyrkoherden blickade uppåt och neråt rummet, liksom sökte han efter ett sätt att undkomma den enträgne unge ämbetsbrodern. Äntligen föllo hans blickar på Anna Svärd. Hans min ljusnade, han trodde sig tydligen ha funnit en utväg.
»Magister Ekenstedt har ännu inte låtit mig veta hur er fästmö ställer sig till dessa planer, som enligt min mening är en smula förhastade», sade han.
Karl-Artur svarade utan ett ögonblicks betänkande.
»Innan jag trädde in i detta rum, lovade mig min fästmö, att hon skulle godkänna mina anordningar.»
Anna Svärd kunde inte hjälpa, att hon gjorde en aldrig så liten rörelse av förvåning, och kyrkoherden märkte det.
»Men är du, Anna, också verkligen fullt inne i naturen av dessa anordningar?» frågade han och vände sig direkt till fästmön.
Hon blev röd över hela ansiktet. En sak hade hon blivit på det klara med under samtalet. Fästmannen ville gifta sig med henne. Hon behövde inte vara ängslig. Han hade inte funnit henne för simpel och bondaktig. Han ville alltjämt ha henne till hustru.
Men på samma gång var hon missnöjd och orolig. Varför hade inte fästmannen frågat henne där ute på vägen om hon var redo att gifta sig med honom i morgon dag?
»Han håller int åv mej, som jag håller åv honom», tänkte hon. »Om han tyckte om mej, skulle han först och främst ha fråga hur jag ville ha’t.
Men fastän hon i sitt innersta kände sig sårad och förolämpad, ville hon inte lämna fästmannen i sticket inför kyrkoherden.
»Det förstår du fäll, prostfar, att jag går in på å följa mä’n vart i väla han vill dra åv mä mej», sade hon.
»Ja, om det förhåller sig på det sättet, så står jag naturligtvis till herr magisterns förfogande», sade kyrkoherden.
II.
Länsmansfrun satt i sitt förmak med fingret på näsan, såsom hon brukade, då hon försökte komma till rätta med något.
I själva verket hade hon lärt sig att hålla av Anna Svärd, och det hade gjort henne ont, att den unga flickan skulle gå miste om det ståtliga bröllopet, som hon hade hoppats på. Också hade fru Ryen redan på lördagskvällen satt alla människor både i sitt eget hem och i Medstubyn i rörelse för att hjälpa upp saken. Brudstassen, som förvarades i Risgården, hade blivit översedd och upputsad, och på söndagsförmiddagen hade Ris Ingborg och hennes syster kommit till länsmansgården för att klä Anna Svärd till brud på gammalt, övligt sätt. Brudföljet, som hade ordnats på backen utanför kyrkan, hade tack vare länsmansfruns bemödanden blivit både långt och ansenligt. Två spelmän hade gått i täten vid inmarschen i kyrkan. Länsmannen, klockar Medberg, Jobs Erik, kyrkovärdar och nämndemän med deras hustrur hade följt närmast efter brudparet. Unga masar och kullor i sina högtidsdräkter hade avslutat tåget. Alltsammans hade varit vackert och högtidligt. De mest långvariga förberedelser skulle knappast ha gett ett bättre resultat.
Något gästabud i Jobsgården hade inte kunnat åstadkommas, men i dess ställe hade länsmansfrun ställt till med ett litet bröllopskalas hemma hos sig. Hon hade lyckligtvis redan förut berett sig på att göra en bjudning för fästmannen och hans nya släktingar, så att hon hade tämligen väl kunnat gå i land med saken. Gästerna voro ju dessutom klokt folk allesammans, så att de hade förstått, att det inte kunde bli fråga om någon överdådig traktering.
Men om hon hade vetat hur tråkig den tillställningen skulle bli, så hade hon visst låtit vara med sin välmening. Alla de, som kommo, voro annars språksamt anlagda, men i kväll hade de ingenting att säga. Hon själv bjöd till så gott hon kunde, hennes man och hennes döttrar gjorde sitt bästa. Även brudgummen ansträngde sig för att hålla samtalet i gång. Men det låg något tungt i luften. Man tänkte kanske på storbröllopet med all dess ståt och glädje, som man hade gått miste om.
Vad bruden beträffar, så underlät hon helt och hållet att säga något. Hon satt hela kvällen med de täta ögonbrynen sammandragna och stirrade rakt framför sig. Hon liknade en anklagad, som satt och väntade på sin dom.
»Det här äktenskapet börjar verkligen inte bra», tänkte länsmansfrun. »Jag skulle gärna vilja veta vad det är Anna Svärd grubblar över. Kan det vara fördenskull, att hon inte har fått fira storbröllop i Jobsgården, som hon ser så betryckt ut?»
För att få tiden att gå hade länsmansfrun vänt sig till magister Ekenstedt och frågat om han inte vore villig att säga dem ett par ord. Han hade genast tillmötesgått hennes önskan, och nu satt hon där och lyssnade till honom. Han talade ledigt och väl, men hon kunde inte neka till att hans ord skrämde henne. »Vad är det han säger?» tänkte hon. »Den här unge mannen ämnar sig bestämt ut på en is, som inte är tillräckligt stark att bära honom.»
Hon blev mer och mer förvånad. »Vad i all sin dar betyder detta?» sade hon för sig själv. »Vill han leva sitt liv i fattigdom som en Kristi efterföljare? Och är det för att genomföra detta, som han har sökt ut åt sig en hustru, som är av samma sinnelag som han, som föraktar rikedomen liksom han, som förstår, att det inte ges någon annan lycka än att göra Guds gärningar bland sina medmänniskor?»
Länsmansfrun, som mer än väl visste, att den unga bruden under hela förlovningstiden hade drömt om en prästgård med häst och ko, piga och dräng, kunde inte neka till att det gick runt i huvudet på henne.
»Vilket förfärligt missförstånd!» tänkte hon. »Anna Svärd vet ingenting om allt detta. Vart ska det här bära i väg?»
Ju längre hon lyssnade, dess bättre förstod hon vad det var för en man, som hon hade framför sig. »Min kära Anna Svärd har råkat ut för en svärmare», tänkte hon. »Han har valt sig en hustru ur bondeklassen för att få en människa vid sin sida, som är van att arbeta och själv kan sköta sitt hus. Han är en av de där ungdomarna, som vill leva på bondevis. Det är inte modernt längre att vara herreman.»
Hennes blickar vandrade från den ena till den andra av åhörarna. Vad tänkte Jobs Erik, som aldrig gav ut en slant i onödan? Vad tänkte Gammel Berit, som hade kämpat på liv och död med fattigdomen? Vad tänkte Ris Ingborg, som var kväll somnade in med bekymmer för sin gård? Och vad tänkte den unga hustrun själv, som i tre år hade vandrat omkring med kramsäcken, om denna förkunnelse?
Hon förstod, att dessa människor inte togo den unge prästen på allvar. Det där talet om fattigdomens välsignelse var något, som hörde till hans ämbete. Det var ett vackert tal och uppbyggligt att höra, men ingen av dem trodde ett ögonblick, att han ämnade leva, som han lärde. Varför skulle de oroa sig? De visste nog, att det fanns fattiga präster, och ingen av dem inbillade sig, att en så ung karl redan hade kommit till ett stort gäll, men nog skulle han väl ändå kunna bjuda sin hustru mycket större välmåga, än
