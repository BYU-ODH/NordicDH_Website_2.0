skulle nu bli underkunnig om att hans hustru hade känt sig så olycklig, att hon hade valt att frivilligt lämna honom.
Men mitt i detta nya kval kom återigen den tröstande tanken på den stora, lockande friheten. Hustru, hem, anseende hos människor, allt detta betydde ingenting för honom på den väg, som han skulle vandra. Hans hjärta klappade lätt och jämnt trots allt, som hände honom. Gud hade frigjort honom från vanliga människors sorger och tryckande bördor.
När han några minuter därefter hade nått sitt hem och trädde in i sitt rum, överraskades han av att finna det städat. Sängen var uppbäddad och matbrickan utburen. Helt förvånad skyndade han till köket och fann även där allt i bästa ordning. På golvet låg en kvinna och plockade ihop de små envisa kortflingorna, som inte hade följt med kvasten, utan hade satt sig fast i de flisiga tiljorna. Hon gnolade och sjöng och tycktes vara vid bästa humör. Då han kom in, lyfte hon huvudet, och han såg, att det var Thea.
»Ack, Karl-Artur!» sade hon. »Jag skyndade hit, så snart som jag fick höra, att din hustru hade lämnat dig. Jag förstod, att du kunde behöva hjälp. Jag hoppas, att du inte misstycker.»
»För all del, Thea! Det var tvärtom mycket snällt av dig. Men gör dig inte besvär med de usla korten! De kan gärna ligga där.»
Thea lät inte störa sig i arbetet. Hon fortsatte att gnola och plocka.
»Jag samlar dem som ett minne», sade hon. »När jag kom hit för en stund sedan, såg jag, att hon — du vet vem jag menar — hade tagit ett par tag med kvasten för att sopa bort dem. Men när hon såg hur de bet sig fast, kastade hon kvasten. Hon gav upp alltsammans och gick sin väg.»
Hon skrattade och gnolade. Karl-Artur betraktade henne nästan med avsmak.
Thea sträckte upp emot honom en skål, i vilken hon hade samlat en hel hög små sönderklippta pappersbitar.
»Hon är borta, och det är de här, som har jagat bort henne», sade hon. »Skulle jag inte samla ihop dem, gömma dem?»
»Men, Thea, är du tokig?»
Det ljöd förakt och nära nog hat i rösten. Thea blickade upp och såg honom stå där med förmörkad panna, men hon endast skrattade.
»Ja», sade hon, »det där lyckas med de andra, men inte med mig. Slå mig, sparka mig! Jag kommer ändå tillbaka. Mig kan du aldrig bli kvitt. Det, som skrämmer de andra, det håller mig kvar.»
Hon började åter gnola, sången blev med varje ögonblick allt högre. Den ljöd som en triumfmarsch.
Karl-Artur, som kände verklig fasa för detta hysteriska utbrott, gick sin väg in i sitt eget rum. Så snart som han blev ensam där, återvände glädjen, frihetskänslan. Han började utan tvekan brevet till biskopen, i vilket han ämnade avsäga sig sitt ämbete.
Olyckshändelsen.
I.
Schagerström hade rest hemifrån i god tid på morgonen för att vara med om det där viktiga sammanträdet i gästgivargården. Det hade mycket riktigt börjat klockan tio, men som det hade fått ett ovanligt kort förlopp, hade han redan vid elvatiden kunnat resa fram till prostgården för att avlägga en liten visit hos prostinnan och Charlotte. Han längtade efter sin hustru, fastän han inte hade varit skild från henne mer än en enda dag, och han undrade smått om han inte skulle kunna övertala henne att följa med honom hem.
»Egentligen borde jag resa tillbaka genast för att se till min såg, som har kommit i olag», tänkte han. »Men det blir kanske litet för tvärt. Om jag skulle ge mig tid att stanna till eftermiddagen? Så där bortåt fem eller sex borde väl Charlotte kunna följa med mig utan att göra sig några samvetsbetänkligheter.»
I prostgården blev han mottagen av prostinnan, som genast började fråga ut honom om sammanträdet. Visserligen väntade hon intet annat, än att det skulle ha misslyckats. Hon hade hört, att Karl-Artur hade låtit de tio barnen flytta bort, och det var ju en sådan förfärlig dumhet.
Schagerström skyndade sig att försäkra henne, att detta inte hade spelat någon roll. Nej, man hade varit på god väg att bevilja både folkskola och komministerboställe, då bergsman Aron Månsson hade rest sig och undrat om det verkligen vore lönt, att församlingen åtoge sig så stora utgifter för att få behålla en präst, vars vandel var sådan, att hans hustru hade måst lämna honom.
»Vad du säger!» utropade prostinnan. »Den hustrun! Har hon gått sin väg? Vem ska då hålla ordning på honom?»
I själva verket tycktes alla de, som bevistade sammanträdet, ha gjort sig samma fråga. Hustrun hade alla litat till. Det såg nästan ut, som om det hade varit hon och inte mannen, som skulle ha utsetts till komminister och skollärare, ty så snart som man hade fått veta, att hon var ur spelet, hade hela förslaget blivit uppskjutet på obestämd tid.
Prostinnan, som blev både ond och ledsen över utgången, råkade nu fälla ett par oförsiktiga ord. »Ja, är det inte det, som jag alltid har sagt till Charlotte, att det inte lönar sig att söka hjälpa Karl-Artur?»
Schagerström tyckte aldrig om att höra, att Charlotte intresserade sig för sin före detta fästman, och fick ögonblickligen en mörk uppsyn, men prostinnan, som märkte, att hon hade varit oförsiktig, sökte få honom på andra tankar genom att berätta, att Charlotte hade gått ut i trädgården.
Detta lät han inte heller säga sig två gånger. Han begav sig genast in i labyrinten av häckar för att söka Charlotte, och då han tyckte sig höra hennes röst från det gamla lusthuset, kastade han en blick dit in genom ett av fönstren. Han såg också mycket riktigt Charlotte sitta i ett motliggande fönster, inbegripen i samtal med Karl- Artur, och utan att dröja så länge, att han kunde uppfatta ett enda ord, begav han sig därifrån.
Han stannade inte ens kvar i trädgården, utan gick och ställde sig på förstukvisten till prostgårdsbyggnaden för att invänta sin hustru. Vad han hade sett, hade försatt honom i ett sådant där tillstånd av bedövning, då man inte tycker sig tänka själv, utan tankarna komma till en utifrån. Någon, han visste inte vem, påminde honom om ett samtal, som han en gång hade hört. Man hade talat om doktorinnan Romelius och förundrat sig över att hon fortfor att älska sin man, fastän han var förfallen till svår dryckenskap. »Å, undra aldrig på det!» kom svaret. »Hon är ju en Löwensköld, och Löwensköldarna kan aldrig svika sin första kärlek.»
Han visste inte när eller var han hade hört det där. Han trodde inte en gång, att han hade känt Charlotte på den tiden, men nu kom yttrandet tillbaka från djupet av hans själ för att nästan skrämma honom från vettet.
Om några minuter märkte han, att han stod och höll om huvudet med båda händerna, liksom ville han hindra förstånd och medvetande att flyga sin väg. Ögonblickligen sänkte han händerna och rätade upp sig. »Jag måste visa mig lugn», tänkte han. »Charlotte kan ju vara här när som helst.»
En stund efteråt såg han henne komma. Hon gick med dröjande steg och höll ögonbrynen sammandragna, som om hon försökte reda ut något mycket svårt och invecklat. Men så snart hon fick se mannen, klarnade ansiktet, och hon skyndade emot honom. »Se där, är du redan kommen!» ropade hon helt strålande, slog armarna om honom och kysste honom. Ett varmare mottagande hade han inte kunnat önska sig.
»Vad hon gör det bra!» tänkte han. »Det är alls inte underligt, att jag har låtit lura mig att tro, att hon verkligen höll av mig.»
Han väntade, att Charlotte med sin vanliga öppenhet skulle berätta, att hon hade råkat unge Ekenstedt, med därav blev intet. Inte heller frågade hon honom om utgången av sammanträdet. Man skulle ha kunnat tro, att hon alldeles hade glömt bort hela saken.
Schagerström drog naturligtvis sina slutsatser av denna tystnad. Känslan av att vara förrådd och besviken blev allt starkare.
Han tänkte inte på annat än att resa sin väg så snart som möjligt för att i ro få överväga betydelsen av sin upptäckt. Att försöka locka Charlotte med sig hem hade han naturligtvis slagit ur hågen.
Vad som hjälpte honom att komma bort från prostgården utan att förråda sin misstämning, var den gamla sågen på Stora Sjötorp. Han skyndade sig att berätta för Charlotte, att den hade stannat föregående eftermiddag, strax efter att hon och prostinnan voro resta, och att såväl sågningsförmannen som inspektorer och förvaltare förgäves hade sökt fundera ut orsaken. Man hade måst vända sig till honom, Schagerström, men också han hade blivit bet.
Charlotte, som visste, att hennes man gärna ville gälla för en stor mekanikus och att ingenting kunde göra honom större nöje än att få visa sin duktighet på det området, tog saken med ro. »Jag känner till de där gamla sågverken», sade hon. »Ibland tycker de, att de behöver ett par dagars vila, men rätt som det är, sätter de sig i gång igen alldeles av sig själva.»
Medan de talade om detta, kom prostinnan ut till dem, gjorde sin stora reverens och undrade om hon finge den äran att se brukspatron Schagerström på middag. Men Schagerström urskuldade sig med sågen. Han förklarade för prostinnan, att det alls inte var någon vanlig såg. Den hade ett alldeles säreget och ganska invecklat maskineri. Gamla arbetare på Stora Sjötorp påstodo, att den skulle vara byggd för hundra år sedan av självaste Polhem, den store uppfinnaren. Och det ville han gärna tro, ty man måste nog vara ett mekaniskt geni för att sätta ihop något så tilltrasslat. I går hade han verkligen förtvivlat om att komma till rätta med den, men nu på vägen hade han fått en idé. Han trodde sig veta vad som fattades. Och han måste naturligtvis genast resa hem.
I själva verket funno både hans hustru och prostinnan, att som han tydligen inte hade en tanke för något annat än den gamla sågens hemlighetsfulla maskineri, så var det bäst att låta honom fara sin väg.
Knappt satt han i vagnen, förrän inom honom ett svårt och hopplöst arbete började för att söka bortförklara eller ännu hellre driva bort ur minnet vad han hade tyckt sig se genom lusthusfönstret. Men tyvärr ha våra ögon en besvärlig förmåga att uppfatta vissa slag av syner med obeveklig skärpa och att oupphörligen låta dem framträda på nytt.
Han måste medge, att Charlotte och Karl-Artur inte hade kysst varandra, ja, inte en gång utbytt en smekning. Han skulle mycket väl ha kunnat tro, att de hade varit inbegripna i ett vanligt samtal, om han inte hade sett den unge prästens förgråtna ansikte och den blick av svärmisk beundran, varmed han hade blickat upp till Charlotte, för att nu inte tala om den min av medlidsam ömhet, varmed hon hade skådat ner till honom.
Därtill kom Prostinnans yttrande, varigenom han hade förstått, att Charlotte alltjämt sökte hjälpa Karl-Artur, och hennes egen förbehållsamhet. Var inte detta bevis nog?
Han försökte visserligen säga sig själv, att han och Charlotte hade varit utomordentligt lyckliga, att hon aldrig med en min hade förrått, att hon gick och längtade efter en annan, men allt detta måste vika åt sidan, då han påminde sig hur hon och Karl-Artur hade betraktat varandra denna förmiddag.
»Hon har kanske inbillat sig, att den gamla kärleken var död», mumlade han, »men så snart som hon råkade honom, slog den upp i ny flamma.»
Så småningom lyckades han fullt och helt övertyga sig, att Charlottes hjärta tillhörde Karl-Artur, och han började överväga vilka mått och steg han nu måste tillgripa.
Charlotte skulle aldrig kunna lockas till någon otrohet, det var gott att veta. Men var detta tillräckligt? Kan en riktig karl nöja sig med att hans hustru går och suckar efter en annan? Nej, tusen gånger hellre skilsmässa.
Men vid denna tanke förmörkades hela hans värld. Vad? Leva skild från Charlotte? Inte mer höra hennes skratt, hennes infall, inte mer se hennes förtjusande ansikte? Hela hans kropp skakades av en frossbrytning. Han tyckte sig vada fram genom
