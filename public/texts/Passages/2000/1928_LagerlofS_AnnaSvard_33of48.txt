isvatten.
Då han kom fram till Stora Sjötorp, nekade han att intaga någon middag. Däremot kallade han genast på förvaltarn för att i hans sällskap bege sig ner till sågen.
»Herrn ska veta», sade han, »jag har fått en idé under vägs. Jag tror verkligen, att jag förstår vari felet ligger.»
Väl framkomna, gingo de in i det stora maskinrummet, där den geniale byggmästarn tycktes nästan på elakhet ha hopat ett obeskrivligt virrvarr av hjul, vevstakar och hävstänger. Schagerström grep ett kraftigt tag om en spak och ryckte till.
Men troligen hade han inte väntat, att detta skulle ha någon omedelbar verkan, eller också hade han tankarna på annat håll. Då det mäktiga maskineriet nu på en gång började röra sig, hann han inte undan, utan rycktes med in i sågen.
II.
Schagerström vaknade vid att han skakades fram och åter på ett outhärdligt smärtsamt sätt. Han märkte, att han bars på en bår. Bärarna gingo försiktigt och varsamt, men skakningen vid varje steg vållade honom sådana plågor, att han låg och kved.
En av bärarna såg, att han hade kommit till sans, och gjorde ett tecken åt de andra att stanna.
»Gör det för ont, brukspatron?» sade han och talade till honom som till ett litet barn. »Ska vi stanne, där vi ä?»
»Vi ä snart framme nu», sade en annan övertalande. »Dä blir bättre, bare brukspatron får komme te ro i si ega säng.»
Härmed satte de sig i gång igen, och de förskräckliga smärtorna började på nytt.
»Dä geck ändå märkvärdigt bra», sade en av männen. »Ja trodde, att han skulle bli kluven som en timmerstock.»
»ja, dä va ett styggt tillbud», kom det från en annan. »Men brukspatron har då både armer å ben i behåll.»
»Dä kan nog hända, att nåra åv revbena ä brutne», yttrade sig en tredje, »men dä får en inte förunnre sej över.»
Schagerström förstod, att de enkla karlarna ville trösta honom, och han kände sig obeskrivligt rörd och tacksam över deras vänlighet. Han försökte också hålla sig tapper och inte jämra sig. Men på samma gång var han litet missnöjd med att ingen sade något om det märkvärdiga, att det hade lyckats honom att få sågen i gång. Det ville han ha beröm för.
Då männen hade burit honom ännu ett par steg, kom en känsla av ytterlig mattighet över honom. Han stod inte ut med detta. Om skakningen fortfore, skulle han komma att dö.
Om han hade orkat, så skulle han ha befallt dem att stanna, men han förmådde inte. Däremot märkte han hur den ena kroppsdelen efter den andra blev känslolös och liksom dog bort. Det gick med oerhörd fart, från fötterna uppåt mot huvudet — — —
Nästa gång han vaknade, kände han en svag lukt av gamla rosenblad och antog, att han måtte befinna sig i gästrummet på Stora Sjötorp. Ja, man hade väl burit in honom dit för att slippa trappan. Hans egen sängkammare låg på övre botten.
Någon höll på att dra av honom skodonen, men detta kunde han inte tåla. Han jämrade sig så, att man fick lov att släppa taget.
»Vi får låta det vara, tills doktorn kommer», sade förvaltarns röst.
»Ja», sade en annan stämma, som han tyckte sig känna igen som Johanssons, betjäntens, men den var så förstörd av gråt, att han inte var rätt säker. »Ja, det kan nog hända, att det är något brutet i fotleden.»
Schagerström slog upp ögonen för att visa dem, att han var vid sans. Han låg på den breda gästrumssoffan, och han såg, att hushållerskan och två tjänsteflickor höllo på att bädda sängen, medan förvaltarn och betjänten försökte få av honom kläderna.
Han sade några ord för att be dem lämna honom i fred. Ljudet, som trängde fram ur hans strupe, hade ingen likhet med en mänsklig röst. Han tyckte själv, att det ljöd som ett dödsskjutet djurs väsande, men lyckligtvis tycktes man förstå honom. Man lät honom ligga med kläderna på, och man upphörde att bädda sängen. Hushållerskan kom fram med ett täcke, som hon ville breda över honom. Han kunde inte tåla att få över sig något så tungt. Han väste något åt henne, och hon lät det vara. Sedan ville hon skjuta in en kudde under huvudet. Nej, inte det heller.
Hela tiden harmade det honom, att förvaltarn, som ändå förstod hur invecklat det gamla Polhemska maskineriet verkligen var, inte sade ett ord till beröm. Sågen kunde ju ha blivit stående aldrig så länge, om han inte hade fått den där idén.
Han blinkade ett par gånger åt förvaltarn, och denne kom fram till honom för att höra vad han önskade. Men inte en gång då sade han något. Schagerström viskade fram en befallning, att de vänliga karlarna, som hade burit hem honom, skulle få ordentlig lön för sin möda, och förvaltarn nickade och tycktes förstå. Han frågade om det inte var något annat, som brukspatron befallde.
Schagerström skulle ha önskat, att han inte hade behövt säga det själv. Han förstod till och med, att den andre måste finna honom bra barnslig, men orden brände på tungan och måste fram.
»Jag fick sågen i gång i alla fall.»
»Ja, Herre Gud», sade förvaltarn. »Ja, det fick brukspatron visst, det.»
Schagerström tyckte, att det var förargligt, att karlen just då skulle bli rörd och börja gråta. Han hade väntat sig ett mera mångordigt erkännande.
Han fann det inte alls behagligt att höra jämmer och snyftningar omkring sig, och han väste nu något om att han ville vara ensam, varpå såväl hushållerskan som förvaltarn och tjänsteflickorna försvunno ur rummet. Endast Johansson blev sittande kvar som sjukvaktare.
Schagerström kände sig må väl av stillheten. Han blev lugnare och mindre retlig och tyckmycken. »Jag är ju inte något hjälplöst barn», tänkte han. »Folk lyder, då jag befaller. Om jag bara får ligga stilla, alldeles stilla, så känner jag inga smärtor. Och så mycken makt har jag, att jag kan hålla det tyst omkring mig.»
Det stod klart för honom, att han skulle dö, och han var inte alls missnöjd med den saken. Det enda han önskade var, att döden skulle få komma smygande så här omärkligt, att han skulle få ta emot den i lugn, utan att man gjorde någon synnerlig affär av dess ankomst.
Han började hastigt blinka åt Johansson. Han hade kommit att besinna vilken lycka det var, att Charlotte inte var hemma. Hon skulle alldeles säkert inte ha låtit honom dö så här, liggande på en soffa med kläderna på. Han viskade en befallning till Johansson, att man inte finge underrätta nådig frun. Hon skulle inte skrämmas. Man skulle skicka bud efter doktorn och häradshövdingen, men man fick inte underrätta nådig frun.
Johansson såg bedrövad ut, men Schagerström var mycket belåten. Det syntes nog inte i ansiktet, men han smålog invärtes. Lät det inte vackert kanske, att nådig frun inte skulle få skrämmas? Han var stolt, att han hade hittat på det där. Tänk, om det verkligen skulle lyckas honom att lura Charlotte! Tänk, om han skulle hinna att dö, innan hon finge veta något!
Han hörde bullret, då skjutsarna, som skulle hämta doktorn och juristen, körde åstad, och han såg på väggklockan, som hängde mitt framför honom. Den var halv fyra, och det var Gudi lov hela två mil till kyrkbyn. Lundman skulle naturligtvis köra som en galning, men det skulle i alla fall dröja fyra timmar, innan doktorn kunde komma. Stillhet, oavbruten stillhet ända till halv åtta!
Det hade kommit något pojkaktigt över honom, tyckte han själv. Det var, som om han skulle vara ute på något slags ofog. Det var liksom inte rätt av honom att smyga sig till att dö utan att bli omskött. Men det struntade han i. Ja, det gjorde han. Nu var det snart slut med rike Schagerström. Nu borde han kunna få rå sig själv.
Charlotte skulle bli ond och missnöjd förstås, men han struntade i det också. Dessutom fick han en god idé. Han skulle ge henne all sin egendom. Det skulle hon få som en ersättning för att hon inte fick bråka och ställa och regera med honom, då han låg på sitt yttersta.
Han tyckte själv, att det var märkvärdigt, att han inte tänkte på några stora och högtidliga ting nu, då han skulle vara död om bara ett par timmar. Men det gjorde han inte. Han ville bara komma undan plågor och frågor och beklaganden och allt annat besvärligt. Han ville bara ha ro. Han var som en pojke, som väntade stryk i skolan och önskade, att han kunde få krypa undan i en stor, svart skog och gömma sig.
Han kom ihåg det där, som hade hänt på förmiddagen, men det oroade honom inte mer. Sådana där själsliga kval tycktes honom så löjligt oviktiga. Det var visst inte därför, att hon hade stått och blickat ömt på Karl-Artur, som han inte ville se Charlotte. Nej, det var därför, att hon var den enda, som inte skulle bry sig om att lyda honom. Han kunde få bukt med förvaltarn och hushållerskan och Johansson, men inte med Charlotte. Doktorn till och med trodde han att han skulle kunna tala förstånd med. Men Charlotte — aldrig! Hon skulle inte ha något förbarmande och ingen respekt.
Det var visst fegt att vara så rädd för plågor. Men då han nu i alla fall skulle dö, så kunde han inte förstå vad det skulle tjäna till att bråka med honom.
Något före halv åtta hörde han rullandet av vagnshjul. Han tyckte visst inte, att tiden hade gått långsamt, utan suckade över att doktorn redan var där. Han hade legat och hoppats, att han skulle ha varit upptagen på annat håll, så att det hade dragit ut till bortåt nio, innan han hade hunnit dit. Men Lundman hade förstås kört alldeles obarmhärtigt, för att han skulle få hjälp. Det var ju omöjligt att få någon att begripa, att han helst ville slippa.
Johansson smög sig ut ur rummet för att ta emot doktorn. Nu skulle det bli ett bråk. Doktorn skulle känna och klämma och dra lederna rätt. Han kunde se, där han låg, att ena foten var omvriden: tårna pekade mot soffan och hälen i vädret. Men det betydde ju ingenting för den, som skulle dö, bara inte doktorn ansåge sig skyldig att räta till det där, medan han ännu levde.
Romelius kom in i rummet med säkra steg och god hållning. Schagerström, som hade väntat, att han skulle vara drucken som vanligt, kände sig en smula besviken.
»Aj, aj! Om han är nykter, så tycker han kanske plikten fordra, att han gör något», tänkte han.
Han gjorde i alla fall ett försök att övertala läkaren att låta honom vara i fred. »Bror ser väl, att här är ingenting att göra. Om ett par timmar är det slut i alla fall.»
Doktorn lutade sig över honom. Schagerström såg de blodsprängda ögonen med den fullkomligt uttryckslösa blicken och kände en stark spritlukt. »Han är nog lika full, som han brukar», tänkte han, »fast han anser tillfällets högtidlighet fordra, att han håller sig uppe. Han blir inte farlig.»
»Ja, käre bror Schagerström», kom det nu från doktorn. »Sannerligen ser det inte ut, som om bror skulle ha rätt. Här är inte mycket för mig att göra.»
Romelius, som dock inte var alldeles förslöad, sökte alltjämt taga sin värdighet i akt och ge sig sken av att uträtta något. Han kände på pulsen, skickade betjänten efter isvatten och bindor för att lägga en kylande kompress över pannan, förde handen mycket varligt neråt det kringvridna benet och höjde på axlarna.
»Jaså, käre bror vill ha ro», sade han. »Ja, det är visst det bästa för käre bror. Men ska inte käre bror försöka komma i säng? Jaså, inte det heller. Ja, det går lika bra.»
Han sjönk ner i en stol och satt där en stund i djupt eftersinnande. Men snart kom han fram till Schagerström och gjorde ett högtidligt meddelande.
»Jag stannar här i natt», sade han, »så att jag är till hands, om käre bror
