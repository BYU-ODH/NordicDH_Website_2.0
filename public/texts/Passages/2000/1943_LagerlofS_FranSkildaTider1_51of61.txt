vit måsvinge, som blänkte till mot den gråa skyn, voro den enda ögonfröjd, som bestods.
För tillfället befann man sig dock inne i ett trångt sund, som av höga, nästan lodräta bergväggar skyddades för varje vind. Allt hade också med ens blivit förvandlat. Här inne återfann man sommarvärmen, lugnet, ja, till och med en smula solsken silade fram genom molntäcket. Bergväggarna voro inte längre nakna utan klädda med en överflödande grönska. Lövträd och blommande buskar växte här i stillheten i svällande rikedom och hängde sig på vågsammaste vis utöver branterna. Man tyckte sig se en oavbruten kaskad av blad och blommor störta sig ned mot det blanka, brunskimrande vattnet under bergväggen.
Detta sund var alltför inbjudande, för att det skulle ha förblivit obebott. Men till en början voro stränderna så tvärbranta, att de inte lämnade plats varken för villor eller fiskarstugor. Det var tämligen långt inne i sundet, som de resande träffat på undret, som hade väckt deras hänförelse. På ett ställe hade bergväggen dragit sig en smula tillbaka och lämnat fri en landremsa, knappast bredare än en vanlig landsväg. På denna var rest en smal och hög sommarvilla, som tycktes ha själva klippan till bakvägg.
All plats på klipphyllan, som inte var upptagen av huset, var uppfylld av blommor. Det var högsommar och rosentid, och rosor av alla slag var också vad som lyste de förbifarande i ögonen. De blommade med en färgglans, som nästan var plågsam, nådde en storlek, som gick över vanliga mått, spredo en doft, som förvirrade. De funnos där av alla slag, från nyponblomstret till ädelrosen, men de mest framträdande voro dock klängrosorna. De betäckte väggarna på det höga boningshuset, klättrade uppåt taket och fortsatte sedan sin lustiga färd uppåt klippbranten, så högt de kunde komma, så att man till sist i toppen av en väldig ek återfann klätterrosens glödröda blomklasar.
Men så härliga de voro, var det dock inte rosorna, som hade förmått ångbåtspassagerarna att i ett samfällt utrop ge luft åt sin förtjusning. I vattnet framför huset låg en liten segelbåt, lång, smal, vitlackerad, med vita silkessegel, kantade med en bård i milt ljusblått. Tre unga flickor voro sysselsatta med att hissa dessa mjuka, glänsande segel och att göra båten klar till avfärd, och dem var det utropet gällde. Alla tre voro smärta, förfinade unga varelser av en utsökt typ, alla tre voro klädda i tunna, korta florsklänningar av samma snitt, men av olika färg, alla tre sysslade glada och leende med sitt arbete. Vad som gjorde hela anblicken så förvånande var, att man spårade en medveten strävan att uppnå ett helhetsintryck av skönhet. Klänningarna i ljusgrönt, ljusrött och ljusblått voro valda för att höja bärarinnornas skönhet, de unga flickorna voro där som en prydnad för båten, båten låg där framför den rosenbetäckta villan för att smycka den och sundet, det mörka vattnet, de lövbehängda bergväggarna.
Men i samma ögonblick, som det enda ropet av hänryckning hade ljudit, dog det bort.
På land, på översta steget av en kort stentrappa, vid vilken segelbåten var förtöjd, stod en hög, majestätisk kvinna, helt vitklädd. Hon tycktes ha kommit dit i avsikt att nedstiga i farkosten, men hon hade blivit stående liksom för att betrakta en avlägsen syn.
Denna kvinna, som de förmodade vara ägarinna till detta vackra hus, dessa strålande rosor, denna glada segelbåt, hon stod där med ett ansikte förstenat av sorg, med ögonen förbrända av smärta. Ingen vrede, ingen lidelse uttrycktes i hennes ansikte, endast hopplös förtvivlan inför någon oundviklig, oblidkelig olycka.
Man glömde allt det andra, man såg henne ensam. Man skulle ha velat hejda ångbåten för att fråga henne vad hon såg, vad hon fruktade.
En stund förgick, ångaren kom ut ur sundet. Återigen öppnade sig framför de resande vida fjärdar, begränsade av nakna klippstränder. Vinden kom dem till mötes och den ilskna kölden. Himmelen tillslöt sig och släppte inte fram den minsta solstrimma.
Skönheten i den syn, som de nyss hade mött, satt dock kvar i ögonen. De sade sig, att om deras lustresa inte hade inbringat något mer än detta, hade den dock inte varit förgäves. De skulle aldrig kunna glömma rosorna, som blommade i ektoppen, aldrig den vita båten med silkesseglen, aldrig kvinnan, som stod och skådade in i den gränslösa olyckan. De undrade vem hon kunde vara, om hon hade bott här länge.
”Jag vet vem hon är!” utropade plötsligt en av damerna. ’’Hon är Freden!”
De andra voro inte långt ifrån att ge henne rätt. Årets tal var 1916, världskriget rasade, man tänkte inte på annat, talade inte om annat än stridens växlingar på de olika fronterna. Fastän man hade sett kvinnan där inne i det undangömda sundet som en verklig människa, föreföll det inte orimligt att tänka sig, att man hade sett Fredens gudinna, som hade flytt bort ur den blodbesudlade världen för att gömma sig undan med sina skatter i denna solbelysta, grönskande vrå, dit ingen vind nådde, och där hade skapat detta paradis för rosor och kvinnoskönhet.
Men detta blev inte det enda anmärkningsvärda, som visade sig under utfärden.
Medan de resande ännu sutto och lekte med tanken på fredsgudinnan, pekade en av sjömännen ut med handen.
”Ser herrskapet jagarn?”
De kunde inte alls urskilja den till en början. När de äntligen fingo syn på den, tycktes det dem, att den befann sig på en plats, där ögonblicket förut ingen farkost hade varit att se.
Den visade sig, utan att de hade märkt, att den nalkades. Det var, som om den skulle ha stigit upp ur havet.
Som ett havsvidunder såg den ut, som en stor sjöorm, ingalunda som ett skepp. Lång, smal och låg i sitt helgråa skal, strök den fram utmed en brant klippvägg, så att man noggrant kunde märka dess oerhörda fart. Det långa skrovet buktade sig under rörelsen, som om det hade liv. Då det rullade till i en sjö, kunde man se den ljusa rand, som markerade vattenlinjen, blänka till liksom den ljusa undersidan på ett havsdjur.
Ingen människa fanns att se på det, som väl skulle kallas däck. Vad som på andra fartyg var skorstenar och styrhytter tedde sig här som låga upphöjningar, taggar och knölar på odjurets rygg.
Ingenting av människor skapat kunde vara mera likt ett levande väsende, ingenting mera skräckinjagande. Man kunde inte göra sig kvitt tanken, att vad man såg var en ur djupet uppstigen havsdrake, som nu uppehöll sig på vattenytan för att spana efter något byte, som den ville uppsluka.
Bäst som de resande stodo och sågo på hur den ormade sig fram genom vattnet, gåvo de till ett utrop.
Jagaren hade försvunnit in i det lilla sundet, som de nyss hade lämnat.
Alla hade samma tanke. Hur skulle det gå, om den i den smala farleden mötte båten med silkesseglen och de fyra kvinnorna?
En av de lustresande fullföljde liknelsen från en stund sedan.
”Om kvinnan, som vi nyss såg där inne i sundet, var Freden, så var väl det där Kriget”, sade hon.
Man fann återigen liknelsen träffande. Jagaren kunde i sanning tänkas vara krigets drake, detta pansrade, mordlystna, människoslukande odjur. Man tyckte sig närvara vid upplösningen av en lång tragedi. Fredsgudinnan, som allt hitintills hade undgått Krigets förföljelser, hade nu upptäckts i sin sista tillflykt, därifrån ingen väg till räddning gavs.
Det var några timmar senare. De lustresande hade vänt åter till den lilla västkuststaden, varifrån de hade anträtt sin resa. De hade superat, promenerat längs strandpromenaden och gjorde till sist en titt in i societetssalongen, där dansen fortgick ovanligt livligt, tack vare officerarna på en jagarflottilj, som hade kastat ankar i hamnen.
Det första, de sågo inne i balsalen, var den vita fredsgudinnan och hennes tre uppvaktande tärnor, den gröna, den skära och den blå, alla svävande omkring i en långsam boston i armarna på var sin av de unga flottisterna.
Ingen Perseus hade kommit till deras räddning. De hade blivit ohjälpligt uppslukade av krigsdraken.
1924.
I MARKNADSTIDER.
Vi äro inne i oktober månad, och det är marknad i Sunne, såsom det brukar vara. Den första fredagen i oktober börjar höstmarknaden, nu som alltid, och den välsignas av det vackraste väder, vilket också hör till vanligheten.
Det är inte endast vädret, som är vackert, hela naturen är smyckad som till en stor fest. Björkarna stå ljusgula, och i det klara solskenet lysa de, som om de voro klädda i en skrud av guld. På de nyss avmejade havrefälten stå skylarna i långa rader. Det ser ut, som om hela dalen blivit besatt av en krigshär, vars soldater höljas i mantlar av gyllentyg. Hela naturen står i guldglans, jag ser rött guld, matt guld, blankt guld, vart ögat vänder sig. Solen, som vandrar på himmelen, föreföll i somras, som om den vore halvsmält, nästan upplöst, nu är den förvandlad till en hård, fast skiva, blank som den inre boetten av ett fickur. Vattnet i dammen är inte längre grumligt, allt det gröna och röda slem, som täckte det för en månad sedan, är nu borta. Ytan är klar som en förmaksspegel, och i djupet blänker den återspeglade prakten från lönn och rönn så färgrik och grann som en konungs skattkammare.
Det är mycket passande, att naturen fröjdar våra ögon med allt detta guld just i marknadstiden. Människorna tänka i dessa dagar på ingenting annat. Alla tjänare få ut sina löner, var och en, som har en skuld att betala, måste gälda den. Kvigan och unghästen föras till marknaden för att bytas mot guld. Alla människor äro förvandlade till köpare och säljare. ”Hade jag bara så många guldpengar som du har guldlöv”, säger bonden, då han ser upp till björkhagen ovanför sin stuga.
Där jag sitter vid fönstret i mitt rum här på Mårbacka och betraktar de gula björkarna, som kanta landsvägen, lägger jag märke till ett träd, som står rött och blodfärgat mitt i allt guldet. Det är en asp, och den bryter av mycket präktigt, passar förresten mycket väl in i marknadsstämningen, ty marknaden går inte endast i guldets tecken utan också i brännvinets. Och brännvinet är grymt, för den glädje det skänker, vill det ha sin skatt av blod och olycka.
Så gammal som jag är, besöker jag aldrig mer marknaden, men jag sitter gärna i fönstret och ser marknadsfolket draga förbi. Då det lider mot kvällen, går jag uppåt allén och viker in på landsvägen för att få se litet av marknadslivet på nära håll. På samma sätt gick min far, så länge han levde, upp till vägen för att beskåda dem, som vände hem från marknaden. I många hundra år ha säkert alla ägare till Mårbacka gått där på samma sätt. De ha hejdat de förbifarande, frågat dem om priset på hästar och kor, undrat om marknaden varit väl besökt, resonerat om väglag och väderlek och lyckönskat den, som har gjort en god affär.
Det är något ålderdomligt över allt detta, som jag förundrar mig över. Nuförtiden, då det finns en handelsbod i varje by, äro ju de stora marknaderna helt onödiga och kallas inte heller mera för marknader utan torgdagar. Men de utöva sin dragningskraft. Alla människor, som orka och kunna, resa dit. Arbetet står stilla i hela dalen. Intet havrelass vacklar fram över åkern, ingen plog drar sin svarta fåra genom marken. Liksom förr i världen gå de små barnen på gården och vänta hoppfullt på marknadsgåvor. I alla stugor har det varit storrengöring, det ligger vit duk på matbordet hela dagen liksom om julen, och även de hemmavarande gå helgdagsklädda.
Man kan ju säga, att allt är förändrat, det är andra människor, andra fortkomstmedel. Nu cyklar man eller far i motorbuss, det är inte många kärror och trillor, som fara vägen fram nuförtiden. Går, gör nästan ingen. Den, som har köpt en ko, kommer inte släpande med den med repet om hornen, nu låter man den åka hem på en lastbil. Andra varor är det som säljas nu än förr, men i alla fall är det nästan samma sak.
Den stora marknaden har pågått så oändligt många år. Längtan efter den har gått människorna i blodet. När jag går på vägen,
