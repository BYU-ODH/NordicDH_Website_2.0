det. Och än värre är det, att han ej heller vågar ropa ut över folket: ”Denne, som I kallen feg, är en dödssjuk man.”
I dess ställe måste han höra de landsflyktige viska runtom honom: ”Han har varit modig mot länkbundne fångar. Han har varit tapper att motstå mödrars och hustrurs böner. Men i ärlig strid vågar han ej gå emot en fiende. Han är rädd som alla förtryckare.”
Men den drömmande vredgas ej så mycket på dessa som på de övriga åskådarna. Dessa hava rätt att hata, men de andre, vad kan förmå dem till sådan obarmhärtig grymhet?
Nu äro danskarna framme, men deras konung är ej med dem. En trumpetare och en härold rida i spetsen, sedan följa många stolta riddare, men ej konungen. Prinsen ser alla dessa herrar djärveligen rida inom skranket. Trumpetaren blåser en fanfar. Härolden ställer sig mittför hans fader, tager fram ett brev och börjar läsa.
Det är den danske kungens svar på utmaningen. Ett skammens och hånets brev! ”Vi förmärke”, säger han, ”att hunddagarna ännu spöka i din hjärna, då du vill kämpa med oss.” — — — ”Du vill hava namn av en skicklig krigare och har låtit oss taga Kalmar slott mittför din näsa.” — — — Och så allt framgent hån, plumpt hån— — — — ”Sök en läkare för din sjuka hjärna hellre än att möta oss i envig.” — — — ”Du, gamle gäck, borde blygas att gripa oss sålunda an.”
Sonen ser sin fader stå stilla och låta allt detta hån brusa fram över sig. Han vill rusa fram, tysta ned dansken, skära av strupen på den hånande, men fadern ger intet tecken, han måste vara stilla.
Han står kvar ömklig och darrande, svag och tålig. Och under kval, vartill han aldrig som vaken känt ett motstycke, hör den drömmande hur det runtom skrattas åt den gamle. De landsflyktige skratta vid varje skällsord i brevet, de danske herrarna sitta på sina hästar, krokiga av skratt. Men ej heller hans egne spara den gamle, det främmande krigsfolket skrattar, barnen, som kräla uppåt skansmuren, skratta, unga bonddrängar, som nyss blivit tagna till kriget, kunna ej hjälpa sig för att skratta, då den gamle förhånas. Prinsen förstår ock, att de, trots all sin grymhet, ej skulle skratta så, om de ej förut hyst så stor fruktan. Det är, som då björnen dansar, det är, som om blixten skulle bliva till en lusteld en valborgsmässonatt.
Mitt i skrattet hör han nu ett fasans skri, ett skri som en änkas över en död son. Och bortom skranket, ute på fältet ser han allt folket med vitnande ansikten lyssna till skrattet. Och det jämrar sig som över en död. Det jämrar sig, som om det förlorat sitt stöd och värn.
Då märker han, att denna fara är ännu förfärligare än skrattet och hånet. Han känner, att landet faller, att dess fiender triumfera, att danskar och papister och ryssar och polacker skola komma och kuva och förtrycka.
Men konungen, när skall han göra något? Han lever dock än, när skall han göra avbrott i dessa skratt och dessa klagoskrän?
Äntligen ser han sig om, liksom sökande, och då är prinsen ögonblickligen vid hans sida. Han vill lägga armen om hans liv för att leda honom bort, men det är ej så den gamle vill. Fast han nu åter är mållös, lyckas han göra klart för sin son, att han skall falla på knä, och då han gjort det, lägger han sina händer på hans huvud.
Därpå lyckas det honom att på sin förlamade tunga finna två ord, två ord, som tyckas ha dröjt kvar där, därför att han uttalat dem så gärna och så ofta. Med en dånande röst, som höres över hela fältet, utropar han: ”Ille faciet.”
Det är, som om en trollformel uttalats. Den drömmande hör häftigt hästtramp bakom sig, och då han ser sig om, rida de danske sin väg, brådskande och oroliga, det ser nästan ut som en flykt. Därpå hör han ett väldigt brak, ty de främmande, mörke herrarna störta ned på sina knän och sträcka armarna emot honom för att anropa honom om nåd.
Då dåna ock fröjderop genom luften. Bönder och krigsfolk skrika och jubla, barn och kvinnor störta in på banan för att kyssa hans kläder. Det är den härligaste och den ljuvaste förändring.
Men i hans eget bröst är den största glädjen. Han känner sig helgad och utvald. Han är som frusen mark, då den upptinas om våren, han är som blomman, då hon spränger sin knopp. Mitt i denna häftiga glädje tänker han på sin far och vill se hän till honom, men han är försvunnen. Då blir han så överraskad, så uppskakad, så sorgsen, att han vaknar.
Dock hände det ofta, att han fortsatte drömmen ännu som vaken, såsom man ofta kan göra, och då talade han så till sin far: ”Den gången, fader, tänkte du ej på att jag skulle bevara ditt rike, du tänkte ej på att jag skulle kämpa för vår tro. Sådant tänkte du på annars, då du sade de orden, men ej då. Då menade du: Gå ut i världen och var stark och god, visa dem, att du ej är sprungen ur en oädel rot! Gör mig ny heder därmed att du är min son!”
Och aldrig vaknade den store konungen från denna dröm, utan att hans ögon stodo fulla av tårar över hans stackars gamle fader, som blivit hård och ond under tider, som behövde ondska och hårdhet, och aldrig fick ljusna i lycka och framgång.
1894.
ETT RIKT GIFTE.
Om någon gjort ett rikt gifte, så var det väl den jägaren, som fann bergakungens dotter sovande i älvgräset och bar hem henne och gjorde henne till sin hustru. Han måtte väl ha fått så mycket i hemgift, att han sedan kunde ha det gott i alla sina dagar. Det tör nog hända, att en och annan tror så, och därför kan det vara skäl att tala om hur det verkligen gick honom, ty det är en lärorik historia.
Riktigt gott hade den mannen det ända till vigseln, ja, ända till bröllopsmåltiden. Och det sades om honom, att en lyckligare brudgum sällan blivit sedd. Han hade ej varit mycket livlig och talande utan bara setat stilla och sett förklarad ut, som om det brunne ett klart strålande ljus i hans själ. Och han hade känt just då, att han inom sig hade krafter till vad det vara månde, till visdom och skaldskap, till ledarskap så i krig som i fred. Allting hade han kunnat göra, men han gitte inte. Det var som en heder för bruden, att han lät bli att använda dessa stora gåvor bara för att i all ro få sitta och se in i hennes ögon.
Men bäst som brudskålen under skämt och glam gick runt om laget, skedde ett förfärligt brak. En stoftsky kom ned från taket och lade ett tjockt lager av damm och sot över bordet och maten. Sedan kommo korvar och skinkor och bloss och skinnfällar och allt, som varit upplagt på spärrarna, nedfarande. Ty taket lyftes från stugans väggar som ett lock av en kista, och alla himlens stjärnor kunde se in på bröllopsgästerna. Det var den gamle bergjätten nämligen, som var kommen för att ge sin gåva. Och som det föll sig bekvämast för honom, lyfte han på taket för att slänga in den tunga säcken med silverpengar, som han hade med sig. Den föll ned på bänken bredvid brudparet med sådan fart och tyngd, att den hårda ekbrädan brakade av. Det var just en lycka, att ingen kom till skada varken för säcken eller för allt det andra, som störtat ned i det folkfyllda rummet.
Men brudgummen tyckte, att detta var vårdslös medfart. Det var, som om svärfadern trodde, att med en sådan måg skulle man kunna tillåta sig vad som helst. Och i skrämseln och villan for han upp, sparkade undan säcken samt förolämpade bruden på det svåraste med att säga: ”Ja, nu skramlar den och ramlar, men det vet var man, att i morgon är alltsammans bara torra löv och spånor.”
Då grät bruden, som om hon blivit slagen, och gästerna kommo ur lynne och gingo var till sitt, så fort de kunde. Det var den glädje han hade av rikedomen, då han först fick den.
Sedan köpte jägaren en otroligt vid skogsmark för jättens silverpengar. Han blev ägare till flera träd än det fanns folk i hela landet, han fick så mycket träsk och myr och berg, att det kunnat betäcka en hel kyrksocken, men ej en odlad teg eller hägnad hage eller bebyggd gård.
Mannen var mån om sitt anseende, och han förstod, att om han köpte en gammal, redan brukad gård, skulle ingen räkna honom något till heder hur han än arbetade där, utan man skulle bara säga, att han levde på jättens brudgåva. Men om han odlade upp vildmarken och lyckades röja en ny, stor bygd, så skulle hans arbete märkas och han få anseende för egen räkning.
Det var givet, att som han lagt ned alla pengar i ofruktbar skogsmark, måste han och hustrun till en början leva riktigt fattigmansliv. Det var en timmerhuggares hydda de bodde i. Det var ohyvlade stockar till väggar, det var en halmkärve till bädd och en sten till spisel och till golv ingenting annat än den ljungbeväxta skogsbottnen.
Mannen brydde sig ej om att ge akt på hur dåligt det var. Han tänkte på det här hemmet som på en lada vid vägen, som har otätt tak och gistna väggar, men där en vägfarande väl kan ge sig till tåls för en natt. Men se, han hade gjort ett rikt gifte och inte bara ett rikt utan ett förnämt.
Första kvällen de nygifta sutto i sitt eget hem, skulle där ju lagas mat. Och hustrun reste sig upp och gick fram till eldstaden för att blåsa upp glöden. Då sade han hastigt: ”Låt du mig göra detta. Jag kan mycket bättre än du.”
Ty hon kunde ju ej vara en född furstinna utan att det skulle synas på laterna och hållningen. Själv var hon den ödmjukaste varelse, men hon kunde ej hjälpa, att det var något storståtligt med henne. Mannen satte mycket värde på det, och det skar honom i ögonen, då hon företog sig något, som rubbade det majestätiska i hennes skick. Och det var visst, att han helst skulle velat, att hon aldrig kommit sin hand vid en syssla.
Därför ville han själv sätta på grötgrytan, men hon tillät det inte. Då han nu envisades, tog hon helt varligt och sköt undan honom. Han blev stött, satte sig i ett hörn och såg på henne med onda ögon, medan hon kokade gröten. Det anstod henne inte alls. Hon förstod sig inte på att akta sig utan fick sot på händerna och mjöldamm i håret. Kinderna blevo blossande röda av spisvärmen, och hon rörde sig så ivrigt, att flätan lossnade och håret hängde i tovor och testar ned i ansiktet. Vem som helst kunde ha sett bättre ut än hon, sådan hon då var.
Han blev inte ledsen, då han fann, att gröten var vidbränd. Det var rätt gott för honom att kunna ge sin vrede luft, att få sätta ned skeden bakvänd i fatet och säga, att sådan mat kunde hon bjuda trollen i berget men ej en kristen mans son.
Hela felet var, att han ej kunde tåla att se henne gå där som en piga.
Hade hon varit en vanlig bondmänniska utan någon ståt och kunglighet över sig, så hade det nog inte harmat honom, att han måste bjuda henne ett arbetsamt liv. Då hade hon nog ock bättre förstått att bevara värdigheten under sysslorna.
Om ett par dagar började han finna, att hon såg blek och avfallen ut. Och så gav han akt på henne vid måltiderna. Hon tog bara ett par bitar av maten, och sedan rörde hon inte vid den.
”Smakar det inte?” frågade han.
”Jo då”, svarade hon men åt ändå inte.
För den stackarn
