att han nu vandrade en väg, som de skulle ha dragit sig för att beträda.
Karl-Artur hade antagligen velat säga ännu mycket mera, men nu hördes ett anskri bakom honom. Överstinnan hade arbetat sig fram ur soffan och skyndat över golvet mot gruppen framför biskopen. Men i häpnad och brådska råkade hon trampa på den långa sorgdräkten, snavade och föll omkull. Härvid stötte hon emot det skarpa hörnet på ett sidobord och erhöll ett styggt krosssår i pannan.
Skrik och deltagande och kanske en suck av lättnad från biskopen, som räddades ur en ganska kinkig situation. Karl-Artur släppte fästmöns hand och skyndade bort till modern för att hjälpa henne på fötter. Men detta var inte så alldeles lätt gjort. Överstinnan hade inte förlorat sansen, som säkert månget annat fruntimmer i hennes belägenhet skulle ha gjort, men hon hade tydligen råkat göra ett farligt fall och kunde inte resa sig. Det lyckades slutligen överste Ekenstedt, sonen, husläkaren och mågen, löjtnant Arcker, att placera henne i en länstol, och i denna bars hon in i sängkammarn, där döttrarna och den förträffliga hushållerskan togo vård om henne, plockade av henne kläderna och lade henne till sängs.
Det är lätt att föreställa sig vilken uppståndelse denna olyckshändelse skulle vålla. Begravningsgästerna stodo helt bestörta kvar i stora salongen, ovilliga att avlägsna sig, innan de hade fått veta något om överstinnans tillstånd. Man såg översten, döttrarna och tjänarinnorna skynda genom rummen med oroliga ansikten, sökande efter linne till förband, efter liniment och efter någon träribba, som kunde användas till att spjälka en arm, ty en sådan tycktes vara bruten.
Äntligen fick man genom att utfråga tjänstefolket reda på att såret i pannan, som hade sett betänkligast ut, inte skulle vara farligt alls, att vänstra armen var bruten och måste bäras i band, men att också den rätt snart torde bli bra. Däremot skulle det vara allvarsamt med ena knäet. Knäskålen var spräckt, och för att denna skulle kunna läkas, måste överstinnan ligga till sängs och hålla sig alldeles stilla, man visste inte hur länge.
Då de främmande hade fått höra så mycket, förstodo de, att värdfolket hade tillräckligt att tänka på dem förutan, och började troppa av. Medan herrarna ute i tamburen sökte reda på sina hattar och överrockar, hände sig emellertid, att överste Ekenstedt kom utskyndande. Han såg sig ivrigt omkring, tills han fick syn på brukspatron Schagerström, som just höll på att knäppa sina handskar.
»Brukspatron Schagerström», sade han, »om det ingenting är, som hindrar, så skulle jag vilja be er dröja en stund.»
Schagerströms ansikte uttryckte en lätt förvåning, men han tog genast av sig överrock och hatt och följde översten in i den numera nästan tomma salongen.
»Jag ville gärna tala ett par ord med brukspatron», sade översten. »Om tiden medger det, så var så god och sitt ner en stund, tills värsta villervallan är över!»
Schagerström fick vänta ganska länge, innan översten åter visade sig. Husets måg, löjtnant Arcker, höll honom emellertid sällskap, och denne, som var mycket upprörd över det inträffade, berättade för brukspatronen om dalkullans ankomst till Karlstad och hennes vistelse i huset. Den stackars hushållerskan, som var förtvivlad över att hon hade bett kullan bjuda omkring kaffebrickan, redogjorde för vem som ville höra på henne hur hon hade kommit att bedja kullan infinna sig på begravningsdagen, och på detta sätt kom den unge brukspatronen ganska snart underfund med hur allt hängde samman.
Äntligen infann sig översten.
»Gudskelov, förbanden är lagda», sade han. »Beate ligger nu lugn i sin säng. Jag hoppas, att hon skall ha gått igenom det värsta.»
Han satte sig ner och torkade sig i ögonen med sin stora silkesnäsduk. Överste Ekenstedt var en lång och ståtlig man med ett runt huvud, röda kinder och ett par väldiga mustascher. Han såg ut som en munter och tapper soldat, och Schagerström förvånade sig över den känslighet, som han visade.
»Brukspatron tycker väl, att jag är en stackare», sade han, »men den kvinnan, brukspatron, har varit hela mitt livs glädje, och när det händer henne något, så är det slut med mig.»
Men Schagerström tänkte visst ingenting i den vägen. Han, som i nära två veckors tid hade gått i ensamheten på Stora Sjötorp och kämpat med sin olyckliga kärlek till Charlotte Löwensköld, var i den rätta stämningen för att förstå honom. Han blev förtjust över det trohjärtade sätt, varpå den hedersmannen talade om sin kärlek till hustrun. Han kände genast för översten en sympati och en tillit, som han aldrig hade känt för hans son, fastän han inte kunde neka, att denne ägde en mycket stor begåvning.
Det visade sig emellertid, att översten hade bett honom stanna för att få tala med honom om Charlotte.
»Förlåt en gammal man», sade han, »därför att jag blandar mig i brukspatrons affärer! Men jag har naturligtvis hört talas om ert frieri till Charlotte, och jag vill säga er, att vi här i Karlstad ...»
Han avbröt sig hastigt. Den ena dottern stod på tröskeln och tittade oroligt inåt rummet.
»Vad står på, Jaquette? Är hon sämre?»
»Nej, nej, söta far, inte alls. Men söta mor frågar efter Karl-Artur.»
»Jag trodde, att han var kvar inne hos söta mor», sade översten.
»Han har inte varit där på länge, söta far. Han var med och bar in söta mor. Sedan har vi inte sett till honom.»
»Gå och se efter på hans rum!» sade översten. »Han har säkert gått dit upp för att lägga av högtidsstassen.»
»Ja, det skall jag göra, söta far.»
Hon trippade bort, och översten vände sig till Schagerström.
»Var var det jag slutade, brukspatron?»
»Översten sade, att ni här i Karlstad ...»
»Ja visst, ja. Jo, jag ville säga, att vi här i Karlstad, vi var från första stund övertygade, att Karl-Artur hade gjort ett misstag. Min hustru reste till Korskyrka för att undersöka hur saken förhöll sig, och hon fann, att det hela måste vara ...»
Han avbröt sig än en gång. Fru Arcker, den gifta dottern, visade sig i dörren.
»Söta far har väl inte sett till Karl-Artur? Söta mor frågar efter honom och får ingen ro.»
»Låt mig få tala ett par ord med Modig!» sade översten.
Den unga frun försvann, men nu hade inte översten ro att ägna sig åt Schagerström. Han gick fram och tillbaka på golvet, ända tills hans kalfaktor kom in.
»Vet Modig om den där dalkullan är kvar i köket?»
»Gud bevare översten! Hon kom ut här ur rummen stortjutande. Hon stannade inte ett ögonblick, utan gav sig i väg genast.»
»Och pojken? ... Jag menar doktor Ekenstedt?»
»Han kom ut i köket en stund efteråt och frågte efter’na. När han hörde, att hon var borta, begav han också sig ut på gatan.»
»Modig skall genast ge sig i väg inåt staden och söka efter honom. Säg honom, att överstinnan är farligt sjuk och längtar efter honom!»
»Skall ske, översten.»
Därmed var kalfaktorn borta, och översten började åter samtalet med Schagerström.
»Så snart som vi hade kommit underfund med rätta förhållandet», sade han, »tänkte vi på att åstadkomma en försoning mellan de unga, men härför måste vi i första rummet avlägsna dalkullan och sedan ...»
Han avbröt sig, rädd, att han hade sagt något ohövligt.
»Jag uttrycker mig visst mycket illa, brukspatron. Det var min hustru, som skulle ha talat med brukspatron. Hon skulle ha gjort det på det rätta sättet.»
Schagerström skyndade sig att lugna hans oro. »Herr översten uttrycker sig alldeles tillräckligt väl», sade han. »Och jag vill genast upplysa, att vad mig beträffar, så är jag redan avlägsnad. Fröken Löwensköld har mitt löfte att inställa lysningen, när hon så behagar.»
Översten reste sig, tog Schagerströms hand, tryckte den varmt och utgöt sig i tacksägelser. »Detta skall glädja Beate», sade han. »Det var den bästa nyhet hon kunde få höra.»
Schagerström hann inte att svara något på detta, ty fru Eva Arcker kom på nytt in i rummet.
»Söta far, jag vet inte vad jag skall göra. Karl- Artur har varit hemma, men han kom inte in till söta mor.»
Hon berättade, att hon hade stått vid fönstret i sängkammarn och sett Karl-Artur komma nere på gatan. »Nu ser jag, Karl-Artur», hade hon ropat till överstinnan. »Han är nog orolig för söta mor. Han nästan springer.»
Under de närmaste minuterna hade hon väntat, att brodern skulle visa sig i sjukrummet, men plötsligen hade Jaquette, som ännu stod kvar vid fönstret, ropat till:
»Du min Skapare! Nu springer Karl-Artur ut i staden igen. Han har bara varit hemma och bytt kläder.»
Överstinnan hade satt sig upp i bädden med detsamma.
»Nej, nej, söta mor! Ligg mans stilla, som doktorn sagt!» hade fru Eva varnat. »Nog skall jag skaffa Karl-Artur tillbaka.»
Hon skyndade till fönstret för att lossa fönsterhakarna och kalla åter brodern. Men den översta haken hade suttit litet illa till, så att modern hade fått tid på sig att förbjuda henne att öppna.
»Du får inte. Låt det vara!» hade hon sagt.
Men fru Arcker hade ändå kastat upp fönstret och lutat sig ut för att ropa på Karl-Artur.
Då hade emellertid överstinnan med sin allra strängaste röst förbjudit henne detta och tvingat henne att lägga på hakarna. Sedan hade hon bestämt sagt ifrån, att varken döttrarna eller någon annan skulle få kalla hem Karl-Artur. Och nu önskade hon, att översten skulle komma in till henne i sängkammarn, antagligen för att få ge honom samma tillsägelse.
Översten reste sig för att gå in till sin fru, och Schagerström begagnade tillfället att fråga efter överstinnans tillstånd.
»Söta mor har litet plågor», sade fru Eva, »men det skulle ingenting betyda, om bara Karl-Artur komme tillbaka. Den som finge springa ut i staden och söka honom!»
»Jag förstår, att fru överstinnan är mycket fästad vid sin son», sade Schagerström.
»O ja, brukspatron! Söta mor frågar inte efter någon annan än honom. Och nu ligger hon ju och tänker på att fastän han vet, att hon är sjuk, så kommer han inte till henne, utan springer efter den där kullan. Det är mycket hårt för söta mor. Och vi får inte en gång ta reda på honom åt henne.»
»Jag förstår fru överstinnans känslor i detta fall», sade Schagerström. »Men mig har hon inte förbjudit att söka efter sonen, och jag skall nu gå ut och göra mitt bästa för att finna honom.»
Han var redan på väg ut ur rummet, då översten kom tillbaka.
»Min hustru ber att få säga ett par ord till brukspatron», sade han. »Hon vill tacka brukspatron.»
Han grep Schagerström vid handen och ledde honom med en viss högtidlighet in i sjukrummet.
Schagerström, som nyss förut hade beundrat den livliga och intagande världsdamen, blev mycket gripen av att nu se henne som en arm sjukling med ombundet huvud och ansiktet gulblekt, liksom förminskat. Överstinnan såg inte egentligen lidande ut, men över dragen vilade något mycket strängt, nästan hotande. Något, som hade drabbat henne vida fruktansvärdare än fallet och de svåra kroppsskadorna, hade hos henne väckt en stolt, föraktfull vrede. De omkringstående, som visste vad som hade framkallat den, måste säga sig, att hon kanske aldrig skulle bli i stånd att förlåta sonen den kärlekslöshet, som han denna dag hade visat.
När Schagerström trädde fram till sängen, öppnade hon ögonen och såg länge och prövande på honom.
»Brukspatron älskar Charlotte?» frågade hon med matt röst.
Schagerström kände det svårt att blotta sitt hjärta för denna främmande dam, som han i dag såg för första gången. Inte heller kunde han ljuga inför denna sjuka och olyckliga varelse. Han förblev tyst.
Överstinnan tycktes inte behöva något svar. Hon visste ändå vad hon behövde veta.
»Tror brukspatron, att Charlotte ännu älskar Karl-Artur?»
Denna gång kunde Schagerström utan minsta tvekan svara henne, att Charlotte älskade hennes son med orubbad ömhet.
Hon såg än en gång på honom med en blick, som skimrade fram genom en slöja av tårar.
»Det är svårt, brukspatron», sade hon med mycket mild röst, »när den, som man älskar, inte har någon kärlek att skänka en.»
Schagerström förstod, att hon talade till honom så, som hon gjorde, därför
