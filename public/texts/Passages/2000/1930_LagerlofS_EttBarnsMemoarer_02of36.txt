och skulle aldrig mer ha fått se dagens ljus, om inte Lars Nylund hade kommit och dragit opp henne.
Det är alltid så trevligt att höra på Barn-Maja, när som hon talar om hur det var, när hon gick vall, men rätt som det är, så säger Anna, att det hörs, att Barn-Maja är bra kär i Lars Nylund. Och Barn-Maja svarar, att det är ingen sanning, för det är slut nu. Det var bara en lek, när som de var små. Men jag blir ledsen, för att Anna skulle retas med Barn-Maja, för nu vill hon ingenting mer berätta.
Det är allt så väl, att Gerda inte kom att gå med, för tänk, så trött hon skulle ha blivit, hon, som bara är sex år! Jag blir trött, jag, som är tie. Inte för att det annars gör mig något att gå en fjärdingsväg eller så. Jag har inte det minsta ont i mitt ben alltsedan den vintern, då jag var i Stockholm och gick på gymnastiken. Men se, vägen ifrån Per i Berlins stuga och fram till gästgivargården i Högberg är så blöt som ett kärr. När en lyfter foten, säger det smack. Vi visste inte, att det var riktig tjällossning här väster ut, för det har ju bara töat ett par dar. Anna säger, att vi ska få se, att postiljonen har blivit hindrad av det dåliga väglaget, så att vi inte får någon post.
Jag förstår inte hur Anna kan veta allting. Tänk, att det första vi får höra, när vi kommer fram till gästgivargården, det är, att postiljonen inte har farit förbi ännu och lämnat in postväskan till Mårbacka. Anna tycker, att vi ska vända om genast, men Barn-Maja undrar om vi ändå inte borde vänta en stund, därför att löjtnant Lagerlöf blir så ledsen, om vi kommer hem utan någon post.
Jag är allt glad, att Anna ger med sig, så att vi får gå in i storstugan på gästgivargården och vila litet. Gästgivarmor sätter fram stolar åt oss rätt långt nere vid dörrn, och vi blir sittande där tysta, för det är ingen, som talar med oss. I stället ser vi oss om i rummet. Det är framdukat smör och bröd och ost på ett stort bord framme vid fönstret, och på ett annat bord finns det fullt med kaffekoppar och fat. I spisen står det flera stora kaffepannor, som puttrar och fräser och ibland kokar över. Äldsta dottern i huset håller på att mala kaffe. Barn-Maja säger halvhögt, att ingenting luktar så gott som kaffe, i synnerhet när en är trött och våt och frusen, och det tycker vi allihop, men Anna tystar på henne, för inte vill vi, att de ska tro där på gästgivargården, att vi väntar att bli bjudna på något.
Det blir vi inte heller, och om en stund går Barn-Maja ut för att se efter om inte postiljonen syns till borta i backarna. Hon stannar ute så länge, att vi tror, att vi aldrig mer ska få se henne, och dessutom blir vi oroliga, för vi ser, att det samlas så mycket folk ute på gården. Somliga öppnar dörrn liksom för att gå in, men när de får syn på oss, så skakar de på huvudet och vänder om. Och vi hör, att den äldsta dottern, hon, som mal kaffe, viskar med gästgivarmor och frågar om aldrig de där småjäntorna från Mårbacka ska gå sin väg. Och Anna viskar till Emma Laurell och mig, att hon tror, att här ska bli kalas, så att de vill bli av med oss. Och vi vill inte vara i vägen, vi kommer överens, att bara Barn-Maja visar sig, så ska vi genast gå därifrån.
Men Barn-Maja är och blir borta, och jag hör, att Anna viskar till Emma Laurell, att hon tror, att Barn-Maja har stämt möte med Lars Nylund här på gästgivargården och att det var därför, som hon var så ivrig att få gå med. Men jag kan inte tro, att Barn-Maja är så bakslug. Jag sitter hela tiden och stirrar ut genom fönstret för att få syn på henne.
Och mittframför mig på andra sidan gården står det en stallbyggning, och på hörnet av den stallbyggningen finns det en gammal trappa, som är inbyggd, så att man bara kan se de två nedersta trappstegen. Men på de trappstegen står det ett par människor. Jag kan inte se vilka det är, för det syns bara ett par stövlar och en bit av ett par byxben av den ena och ett par kängor och ett stycke av en randig kjortel av den andra. Men de måtte ha bra mycket att säga varandra, för de har stått där i trappan en lång stund. Det underligaste är, att jag tycker jag känner igen den randiga kjorteln, fast det vore ju bra besynnerligt, om Barn-Maja skulle ställa sig och prata med ett par byxben, när hon är ute för att titta efter en postiljon, som kommer åkande borta på landsvägen. Jag ska just till att fråga Anna vad hon tänker om den randiga kjorteln, då gästgivarmor kommer gående åt vårt håll. Hon talar inte till oss, men då hon går förbi, säger hon liksom för sig själv: »Ja, dä blir allt så kärt te få höre Paulus Andersson från Sandarne.»
Vi sitter stilla, vi, och bara lyssnar. Gästgivarmor står nu bakom oss och plockar opp ved ur vedlårn. »Gud ske tack och lov för att Paulus Andersson ska hålle bibelförklaring i mitt hus klockan fyra i eftermiddag,» säger hon för sig själv, medan hon slamrar med vedträna. »Alle di, som vell stanne å höre på, ä så välkomna,» fortsätter hon. »Den som till mig kommer, honom kastar jag icke ut, säjer jag som Jesus. Men den som fruktar människor mera än Gud, den ska gå sin väg.»
Vi vänder ögonen mot den stora väggklockan, alla tre, och den fattas inte mer än fem minuter i fyra. Och Emma Laurell och jag, vi hoppar ner från våra stolar för att gå vår väg, men Anna sitter orörlig, och hon gör tecken till oss, att vi ska bli sittande, vi med.
Och vad i all sin dar kan det nu vara, som Anna tänker på? Är det meningen, att vi ska stanna och höra på en bibelförklaring? Kommer inte Anna ihåg, att kolportörer och läsarpräster är det värsta, som pappa vet? Har hon glömt alla de gånger, som pappa har sagt, att om någon från hans hus skulle gå på ett bönemöte, så finge den aldrig mer komma inom hans dörrar?
Jag hinner inte fråga Anna vad hon tänker och ämnar, för nu kommer Barn-Maja. Hon har så förfärligt brått att tala om för oss, att det ska hållas bibelförklaring i den här stugan klockan fyra, så att vi får lov att gå vår väg. Men Anna vill inte.
»Ja, men Anna vet väl, att löjtnant Lagerlöf inte vell, att vi ska höre på en läsarpräst,» säger Barn- Maja. Men Anna svarar, att vi kan inte rå för, att de håller bibelförklaring här, medan vi sitter och väntar på posten.
»Men nu blir jag allt så rädd, så jag tror, att jag springer hem ensammen,» säger Barn-Maja.
»Jag har velat gå hem hela tiden,» viskar Anna, och det hörs, att hon är fasligt ond på Barn- Maja. »Men Barn-Maja har lockat oss kvar för att få språka med Lars Nylund. Nu får Barn- Maja stå sitt kast.»
Och nu blir det slut på rådplägningen, för det kommer in ett par unga drängar, som flyttar fram bänkar och stolar, och när det är gjort, rusar allt det folket, som har väntat ute på gården, in i stugan, så att den blir proppfull. Men vi går inte vår väg. Vi flyttar bara våra stolar längre tillbaka mot väggen och stannar, för när inte Anna är rädd, så är det väl inte heller farligt för oss andra. Och vi är allt bra nyfikna allihop att få veta hur det går till på en bibelförklaring.
Till sist kommer Paulus Andersson i Sandarne, och han ser ut som en vanlig bonde, och jag kan inte förstå annat, än att han predikar på det vanliga viset. Men jag kan inte riktigt följa med vad han säger, jag tänker bara på hur det ska bli, när vi kommer hem.
Inte hjälper det något att säga till pappa, att vi väntade på posten. Det ska Anna aldrig inbilla sig. Nej, vi blir allt utkörda från vårt goda hem, därför att vi har varit olydiga och nyfikna. Det kommer att gå med oss som med Adam och Eva.
Vad ska Anna försvara oss med, när vi kommer hem, och vad ska det sedan bli av oss? Vi får väl gå ut på landsvägen och tigga. Barn-Maja har sina föräldrar i Högbergssäter, och Emma Laurell har sin mamma i Karlstad, men Anna och jag, vi har ingenting annat än Mårbacka.
När jag tänker på att pappa brukar säga, att kolportörer är värre pack än tjuvar och mördare och att de borde sitta på Marstrands fästning allihop, så kan man ju inte vänta annat, än att han ska kasta ut oss på landsvägen.
Det är allt bra väl för Gerda, att hon inte fick gå med i dag och hämta posten. Hon vet inte hur lycklig hon är.
Nu stöter Anna till mig med armbågen, och jag ser, att det står en karl i dörrn och håller opp en postväska. Och vi smyger oss ut och går hem, Anna och Emma Laurell och Barn-Maja och jag, och vi är så ledsna och onda och rädda, så att på hela hemvägen är det ingen av oss, som säger ett ord.
När som vi har gått förbi Per i Berlins stuga och ner över ängarna och oppför lagårdsbacken, ser vi, att Lina, den stora köksan, står där och väntar på oss.
Och hon är alltid så snäll. Nu vill hon ingenting annat än varna oss.
»Varför kommer ni så sent?» säger hon. »Ni var knappt gångna, förrän löjtnanten feck höre, att dä skulle bli läsarmöte hos gästgivarns, å nu har han gått hele kvälln å ondgjort sej över att ni stanna borte, å var så rädd för att ni skulle bli läsare mä däsamme.»
Vi har inte tid att svara henne, vi bara skyndar oss oppför gården fram till trappan, men tänk, att Barn-Maja törs inte gå med oss genom stora ingången, utan hon smyger undan till köksförstun.
Men Anna är inte ett grand rädd, hon går bara på. Just som hon öppnar förstudörrn, så säger hon till oss, att vi inte ska tala om det där med Barn-Maja och Lars Nylund. För hon ville inte, att Barn-Maja skulle få förargelse. Men inte ett ord säger hon om att vi ska tiga med bibelförklaringen.
Anna går genom förstun rätt in i salen, och Emma Laurell och jag, vi följer henne. Anna tar inte en gång av sig ytterkläderna, och det gör inte vi andra heller. Vi tänker, att det är bäst att göra, som hon gör.
I salen har de dragit ner gardinerna och tänt lampan, och där sitter mamma och Aline Laurell vid det runda bordet framför soffan och lägger sympatipatience. Och faster Lovisa har Gerda bredvid sig och ritar en liten blomma åt henne, och pappa sitter i gungstolen och småpratar, som han brukar.
Och fast Anna vet, att hon har varit på bibelförklaring, som pappa har förbjudit henne, så går hon rätt fram till honom och räcker honom postväskan. »Här har pappa posten,» säger hon.
Men nu ser det ut, som om pappa inte skulle vilja låtsa om, att vi är komna. Anna får stå där med sin postväska. Han tar inte emot den, utan fortsätter att prata med mamma och Aline Laurell.
Och när pappa gör så där, så är det ett tecken, att han är bra ond.
Mamma och Aline Laurell slutar opp med att lägga sympatipatience, och faster Lovisa slutar opp med ett rita på den lilla blomman. Och ingen av dem säger ett ord. Emma Laurell och jag, vi tar
