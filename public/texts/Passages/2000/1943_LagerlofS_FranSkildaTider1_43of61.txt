funno de grottans råa väggar överklädda med marmor och den fattiga bergshålan upplyst med silverlampor och vaxljus.
Denna Konstantins och Helenas basilika är det, som kvarstår än i dag i Betlehem, men många växlande öden har den måst genomgå. Gammal är den, och den är vördnadsbjudande och rörande som en gammal människa, vars yttre vittnar om att hon har genomgått stora och tunga öden.
Nuförtiden omges födelsekyrkan av tre kloster: ett grekiskt, ett armeniskt och ett katolskt. Det har kanske funnits tider, då munkarna i dessa kloster, som nu ständigt strida om herraväldet, ha enigt samverkat för att försvara födelsekyrkan mot de otrogna. Numera tänka de knappast på annat än att undantränga varandra.
Stackars arma födelsekyrka, så helig och så eftertrånad! Aldrig råder frid där inne som i andra kyrkor. Alltid är det att befara, att strid skall blossa upp inom dess murar och att dess golvstenar skola färgas av blod.
I koret finnas endast två altaren: ett högaltare, som tillhör grekerna, och ett sidoaltare, som tillhör armenierna. Franciskanerna, som bebo det latinska klostret, äga däremot intet altare i födelsekyrkan.
Grekernas altare är rikt smyckat, medan armeniernas ser mycket fattigt ut med sina buketter av pappersblommor. Men den, som besöker födelsekyrkan, ägnar inte mycken uppmärksamhet åt dessa altaren utan skyndar utför den ena av de breda svängda trapporna ned i grottan, där Kristus föddes.
Grottan är ett långsträckt underjordiskt rum. Golvet är täckt med breda stenhällar, väggarna äro röda med vita arabesker. Den upplyses av vaxljus och präktiga hänglampor av silver.
Här finnes födelseplatsen, en halvrund nisch, i vars golv är inlagd en månguddig stjärna. Runtomkring densamma läses inskriften: ”Hic de virgine Maria Jesus Christus natus est.”
I nischen över stjärnan hänga en mängd silverlampor. En del av dessa lampor ägas av franciskanerna, en del av de grekiska munkarna.
Vid väggen mittemot synes krubban. Också den är en nisch i väggen, upplyst av lampor. Här ägas lamporna likaledes av franciskanerna och grekerna. Armenierna äga inga lampor i kryptan, och de ha heller ingen rätt till de heliga platserna där nere.
Men hur skall någonsin fred kunna råda i en kyrka, som är delad mellan tre olika religioners bekännare?
Tänk er blott, att det hände någon dag, att en av franciskanernas lampor inte hade blivit påfylld och att den hade slocknat! Genast skulle en grekisk munk skynda fram för att fylla på den och tända den. Nästa dag, då franciskanerna komme för att sköta om lamporna, skulle grekerna påstå, att denna lampa, som de ha vårdat, är deras. De svära och bedyra, att de ha skött om denna lampa sedan urminnes tider, och om franciskanerna inte ge vika, uppstå strid och slagsmål och oändliga förvecklingar.
Det finns en dörr till höger i koret, som leder till franciskanernas kloster. Var morgon komma dessa genom denna dörr in i kyrkan och tåga tvärsöver koret ned i grottan för att läsa en mässa. Men under denna vandring måste de gå förbi armeniernas altare, och framför detta altare ligger en stor matta, som franciskanerna naturligtvis inte ha rätt att trampa på.
Men denna armeniernas matta är märkvärdig. En morgon för några år sedan hade den tilltagit i bredd och storlek, så att den nådde ut över den delen av korgolvet, där franciskanerna brukade vandra. Franciskanerna gjorde en omväg och tänkte inte mer på saken den dagen. Men nästa morgon hade mattan vuxit ännu mera. Franciskanerna måste göra en ännu större omväg, och då började de ana oråd. Det gick en vecka, mattan växte och växte, och de latinska munkarnes tålamod tog slut. En morgon kastade de sig förgrymmade över mattan, togo fram stora saxar och klippte av den, så att den återfick sin naturliga storlek. Men mittunder klippningen kommo armenierna rusande. Ack, vilka skrik, vilka hotelser och förbannelser, vilket slagsmål! Och det var här, över denna fläck av jorden, som änglarna sjöngo sin julhälsning!
Hur många anledningar till tvist och strid gömmas inte i denna kyrka! Greker och armenier, som ha sina altaren uppe i kyrkan, äro inte bättre vänner än armenier och latiner eller latiner och greker. Och deras altaren stå alldeles intill varandra. Det är mycket noga bestämt på vilken tid var och en av dem får hålla mässa, men det oaktat kan det hända, att armenierna hålla på för länge med sin gudstjänst och att grekerna få vänta. De vänta först i stillhet, men snart bli de otåliga. Det förefaller dem, som om armenierna dra ut med sin gudstjänst endast för att retas med dem. Och plötsligt höja grekerna sina röster och börja sjunga en taktfast och livlig marsch. De armeniska prästerna försöka att fortsätta sin mässa, men rätt snart förvilla de sig, de förlora tonen, och de måste avbryta sin gudstjänst. De rusa från sitt altare ned mot grekerna. Det skulle bli strid, men på senare år finnas alltid turkiska soldater i kyrkan. De skilja de kämpande åt, och dessa måste nöja sig med att tillkasta varandra en mängd okvädinsord.
Ingen må tro, att dessa strider tillhöra en förgången tid, att det är något, som inte förekommer numera. Den julen, då konsul Feydeau besökte Betlehem, satte de grekiska munkarna i gång ett försök att bli ensamma herrar över de heliga platserna nere i grottan. De visste, att den franske konsuln var en ung, oerfaren man och att han hade visat sig fridsälskande och medgörlig.
Jerusalemståget hade kommit till Betlehem i god tid på dagen, men inte förrän kl. 10 på kvällen började den högtidliga julgudstjänsten. Den firades inte i födelsekyrkan, där latinerna inte äga något altare, utan i franciskanernas klosterkyrka. Den begicks på det högtidligaste sätt, den skönaste musik utfördes, prästerna hade de präktigaste mässskrudar, patriarken av Jerusalem officierade. Konsuln satt i en tronstol med sina lysande kavasser omkring sig. Han tänkte på sin vackra fästmö och var helt road av att föreställa sig, att hon nästa jul skulle se honom sitta där firad som en kung, kanske mottagande samma hedersbevisningar, som hade visats korsfararnas kungar och furstar.
Då den långa mässan var slut, ordnade sig deltagarna i densamma till en procession. Turkiska soldater tågade i spetsen, sedan kom en lång skara munkar, de officierande prästerna och patriarken. Efter dem kom konsuln, företrädd av kavasserna, och till sist en rad av lekmän. Alla buro ljus i händerna, och under munkarnas högtidliga sång gled tåget långsamt från klosterkyrkan in i födelsekyrkan ned i födelsegrottan.
Patriarken ensam bar inte något ljus. Han höll i sina armar en bild av Jesusbarnet, som vilade på en kudde av purpursammet.
Då processionen tågade genom kyrkan, var denna alldeles fylld av människor, som hade väntat på dess ankomst. Där patriarken gick fram med Jesusbilden, störtade mängden på knä och mumlade böner. För alla europeiska deltagare var det något egendomligt främmande i detta julfirande. Det föreföll som ett uppträde, som ett skådespel. De sökte förgäves påminna sig, att de voro i Betlehem. De hade firat Jesu födelse med helt annan andakt i de tarvligaste hem långt, långt borta från det Heliga landet.
Väl nedkommen i grottan, gick patriarken fram till födelseplatsen, lämnade vaxbilden till en av prästerna och psalmodierade: ”Och det begav sig i den tiden — — ” Då han kom till orden: ”Och Maria födde sin förstfödde son”, lade han ned bilden på stjärnan i grottgolvet. Därpå tog han åter upp den, svepte en lätt slöja om den och gick mot krubban för att nedlägga den också där.
Men här, framför krubban, stodo tre grekiska munkar, iförda styva, guldbroderade skrudar, upptagna av högtidliga ceremonier. De bugade sig, föllo på knä, reste sig upp, föreläste ur stora folianter och frammumlade böner. Det tycktes, som om de alls inte visste, att hela grottan bakom dem var uppfylld av den latinska processionen. De visste inte, att den latinske patriarken stod bakom dem och väntade att få lägga ned barnet i krubban. De fortsatte sin evinnerliga gudstjänst utan uppehåll.
Blodet steg de latinska munkarna åt huvudet. De förstodo genast, att det var grekernas avsikt att förhindra dem att komma fram till krubban. De ville vara ensamma om denna plats, och om nu latinerna gåve vika, skulle det genast heta: ”Ni ha ingen del i krubban. Den tillhör endast oss greker.” Och Roms bekännare skulle bli bortvisade. De skulle kanske till och med förlora själva stjärnplatsen.
De grekiska munkarna ha räknat ut, att ingen tidpunkt kan vara gynnsammare än just julnatten. De ämna inte vika för annat än våld, men latinerna skulle inte gärna börja strid denna heliga natt. Deras konsul skulle uppmana dem till lugn. Och hur skulle de för övrigt våga att öppna ett handgemäng nere i den trånga grottan, som var fullpackad av människor, som alla buro brinnande ljus i sina händer?
Patriarken var en gammal man. Han hade nu stått stilla och orörlig under väl en kvart. Nu började han att vackla under den tunga guldskruden. Härvid upphävde de latinska munkarna ett dovt knot, som rullade fram under grottans låga tak likt ett vilt djurs rytande. Den turkiske officeren, som anförde vakten, gick fram till en av de grekiska prästerna, lade sin hand på hans skuldra och gjorde tecken åt honom, att han skulle lämna platsen.
Men prästen stod kvar, orörlig som en man av sten, och officeren blickade orolig bort till konsuln. Han var rädd för strid och tumult på denna trånga plats.
Konsul Feydeau gav honom en vink att träda tillbaka. Allt förblev stilla under några minuter.
Tankarna virvlade runt i den franske konsulns hjärna. Han såg, att detta måste gå till strid, till blodsutgjutelse, till ändlösa svårigheter. Han såg hur alla människor omkring honom skälvde av lidelse. Munkarnas knot och mummel brusade genom grottan som en storm. Han förstod, att han hade nått slutet på alla sina förhoppningar. Om han inte kunde avstyra sammandrabbningen, skulle han befinnas oduglig. Han skulle bli tvungen att lämna sin plats. Den unga flickan, som han älskade så varmt, skulle aldrig bli hans. Det var ett förtvivlans ögonblick, och han åberopade sin kärlek, denna makt, som allena härskade över hans hjärta, att komma honom till hjälp.
Den gamle patriarken var nu alldeles utmattad. Kåpan tyngde honom som en järnrustning, och han sjönk på knä. Munkarnas knot ljöd alltmera fruktansvärt.
Konsuln förstod, att i nästa ögonblick skulle allt vara strid, jämmer, elände. Hans hjärna arbetade med förfärlig hast men kunde ingen utväg finna.
Då, i detta ögonblick, for en stark vindstöt genom grottan. Den var så häftig, att den släckte alla ljus och lamplågor, som funnos där nere, och försänkte hela grottan i mörker.
Det var inte något underverk i vanlig mening. Ute rådde en rasande storm, och vindstötarna hade väl trängt in i kyrkan genom en öppen dörr och på ett helt naturligt sätt pressats ned i grottan. Men det låg dock något övernaturligt däri, att grottan hade sänkts i mörker just i detta stridens och upphetsningens ögonblick, och detta verkade så starkt på människorna, att de störtade på knä och övergåvo alla andra tankar för att vända hela sin själ till Gud.
Ingen sökte att tränga uppför trappan till kyrkan, alla stannade på sin plats i undergiven förväntan på att Guds vrede skulle urladda sig över dem.
Det var julnatt. De kände med sig, att Gud inte kunde annat än vredgas över deras stridslystnad. Hans vrede måste vara dubbelt, mångdubbelt stark, därför att deras ondska hade velat komma till utbrott på denna plats.
Då sågo människorna, att en enda lamplåga nere i grottan inte hade slocknat. En lampa, som hängde alldeles över stjärnan, lyste med ett svagt och flämtande ljus, tycktes vara nära att slockna och tände sig åter.
Alla vände sina ögon mot denna ensamma, lysande punkt, och i alla hjärtan försiggick något oerhört, något, som upplöste alla gamla känslor och band. De tyckte, att Gud talade till dem genom detta enda, svagt flämtande ljus.
”Se, sådan var världen”, sade Gud till dem. ”I sådant mörker vilade den. Då tände jag här mitt ljus. Jag tände det här i denna grotta. Men er ondska vill åter sänka mörkret över världen.”
Och människorna sade till sig själva: ”Detta mörka rum är mitt hjärta. Ljuset, som flammar där borta,
