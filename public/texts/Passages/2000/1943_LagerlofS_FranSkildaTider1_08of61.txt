ett ämbete, och det band honom fast där uppe i norr. För honom var talet om familjegården och föräldrarnas ära och slättlandets skönhet tomma ord. Han ville gifta sig, han, och den, som bor i Norrland, kan väl ej ha sin fru bosatt i Skåne. Det hade dock visat sig, att i den unga flickans hjärta var hemkänslan starkare än allt annat, och det kom till en brytning mellan dem. Hon for till Södern, och han kunde intet annat göra än anropa alla gudar, som beskydda kärleken, att föra henne åter till honom.
På alla de i luften kringflygande amorinerna och kupidonerna, som burna av sommarvindar och flyttfåglar svävat upp mot Skandinavien, verkade dessa träget uppstigande böner lika lockande som fyrens ljussken på havsfåglarna. Dessa ständiga rökverk, som uppstego från ett åt kärleken helgat altare, förorsakade en sugning i luften, en spiralformig rörelse in mot denna punkt, så att amoriner och kupidoner beständigt kände sig dragna ditåt. Och snart grodde inom alla dessa krushåriga huvuden planer för att hjälpa denne envise norrlänning.
Några fuskare av dem försökte att göra henne led på det hela genom att sända henne allehanda förargelser. Det var dessa, som skickat på henne getingboet och snoken, dessa, som lockade pojkarna till att var dag gå och spionera på henne för att få se hur en sådan där emanciperad kunde se ut. Och det var dessa, som grepo till sådana förkastliga medel som att göra korna sjuka och hästarna halta och tjänarna vanvördiga och olydiga. Men naturligtvis var detta förfelat. Dessa mjuka, älskvärda egensinniga vika ej för förargelser. Älskvärdhet är deras vapen, och älskvärdhet är det enda, som besegrar dem. Men en smula martyrskap tycka de om, och av förargelser hämta de ny styrka.
Amoriner och kupidoner läto, trötta av sommarens lekar, svalorna bära sig mot Södern, då tiden för den stora höstflyttningen var kommen. Svalorna kommo ned till Sundet en fager kväll och slogo sig ned på de långa rader av lika stora och lika höga tak, som betäckte husen i ett stort fiskeläge. Men strax till vänster, så att säga vägg i vägg med fiskeläget, sågo amorinerna en grön park och en vit villa. Det var således här hon bodde, denna stora synderska, som slog upp sin förlovning för att få äga ett stycke jord och några träd. Svalorna ämnade dröja över där ett par dagar för att vila och invänta reskamrater från slättlandet. De dagarna tänkte amoriner och kupidoner draga nytta av.
Om vandrarna på stadens torg och om alla sillköpande madamer och jungfrur i de dagarna kunnat bruka sina ögon rätt, skulle de sett underliga syner vid borden, där fisken utbjöds. Där var ej en av dessa vassnästa, brunhyade fiskarhustrur, dessa med de rutiga huvuddukarna och de korslagda, ryggknutna schalarna, dessa med torskögon fastklibbade vid oljeduksförklädet och med sillfjäll glänsande överallt ända ut på de mörkådriga, knotiga händerna, som ej kringfladdrades av de små rosenvingade kärleksgudarna. Somliga bara fladdrade av och an framför deras panna, andra ställde sig på deras axlar, höjde sig på tå, veko undan huvudduken och viskade. Å, å, å, så de viskade!
Nere vid hamnen gingo morgonvandrare och förbittrades över den täta dimman, som hindrade dem från att se Sundet i morgonfägring. Några fot hav såg man och sedan endast det gråa, oformliga dimskynket, som släpade de upptrasade fållarna i vattnet. Men så bröt sig en stor, svart ångbåt, tjutande, rykande och skummande, fram genom det grå, och i dess spår störtade det ihop till ett intet. Och då blev man varse, att ute på Sundet hade dimman redan fallit, hon hade endast stått kvar i hamnen. Det blev dock ingen blå morgon av utan en av de ljusgrå, en av de silvergrå. Töcken och dimmor lågo kvar över stränderna och förtogo deras färg. De guloch rödflammiga bokskogarna och de ännu gröna ängarna och det gulgråa tullhuset voro alla lika fagert dimfärgade. Men himlen var vit, ogenomträngligt vit, och Sundet låg stilla, spegelblankt, med oljelent vatten, glänsande som bröstet på en simfågel. Och liksom dittrollade, ty man hade ju ej alls sett, då de kommo dit, lågo nu vid inloppet till hamnen fiskarbåtar med glänsande segel. En efter annan kom glidande in i hamnrännan, och då förvandlades dessa havets prydnader, som legat i luftig otydlighet ute på vågen, så att säga till kött och blod. Seglen blevo till tunga, gråa tygmassor, stormrivna och lappade, den spindelvävsfina tacklingen blev till grovt, klibbigt tågverk, och själva båtarna, de lätta, pärlemorglänsande snäckskalen, visade sig vara breda skrov, målade i bjärt blått eller klart grönt, lastade med äckligt luktande sill och bruna orediga packor av sillgarn. Men fastän alla de båtar, som löpte in i hamnen, hade samma utseende, kunde man dock ej låta bli att tro, att de, som ännu dröjde kvar där ute på Sundet, voro av ett annat, skönare slag. Och naturligtvis såg ingen, att de allvarlige männen vid styret och de, som ordnade sillgarnet, de högbestövlade, de sydvästklädde, kringfladdrades av de rosenvingade kärleksgudarna. Somliga svingade runtom dem i yraste dans, andra slogo sig ned på deras huvuden. De klängde sig fast i de sida hattbrättena och i hårtestarna, hängde sig ned mot öronen och viskade. Ingen kan tro hur de viskade.
Dagarna efter sedan kärleksgudarna rest, fick den unga ägarinnan till strandängarnas villa besök av en fiskarhustru. Hon hade tjänat hos hennes föräldrar i flera år och varit fröken Allys barnjungfru. Kvinnan blev övermåttan väl mottagen. Hon måste sitta i förmakssoffan och bjöds på kaffe. Och fröken Ally språkade med henne i ett par timmar om sillfisket och nätbindningen, om höststormarna och hamnbyggnaden, om mannen och barnen och frälsningsarmén. Hon fick också höra historier från sin barndom och mycket pris över föräldrarna. Detta värmde hennes hjärta.
Om en eller två dagar fick hon ett nytt besök från fiskeläget. Nu kom en gammal jungfru, som i mer än tjugu år varit kokerska hos föräldrarna. Hon hade en present med sig, en vidunderligt stor sjöspindel, taggig och röd och klobeväpnad. Hon ock måste in i förmakssoffan och undfägnas med kaffe. Hon var klok och talade väl. Hon hade sina egna tankar om prästerna och om skolväsendet och separatismen och satte fröken Ally in i dem. Fröken Ally tyckte, som sanningen var, att dessa fiskelägeskvinnor voro intressanta att lyssna till.
Kokerskan satt kvar länge, hela eftermiddagen. Då hon gick, stod redan en ny gäst på tröskeln. Det var en fiskare, som bjöd ut en torsk. Men då fröken Ally ville betala fisken, visade det sig, att han ej ville taga pengar för den. Detta skulle vara en liten avbetalning på en gammal gäld, ty hennes far hade liksom dragit upp honom ur fattigstugudyn och gjort folk av honom. Fröken Ally bjöd honom ett glas öl, och han stod och hängde i dörren mellan salen och köket — han vågade sig ej in i de fina rummen — och berättade henne hela sin historia. Kärt att berätta för den, som är så vänlig och intagande. Fröken Ally blev förförande älskvärd vid allt det berömmet, som han slösade på hennes far.
Det var helt visst desse späde amorinernas och kupidonernas verk, att de fingo en så stor kärlek till fröken Ally där i fiskeläget. I staden hade hon ännu inga bekantskaper, men i fiskeläget togo de hand om henne. De hälsade på henne och bjödo henne till sig, och hon lät det ske. Det var av kärlek till föräldrarnas minne de gjorde det. Att dessa kunde vara så omtyckta ännu, fröjdade henne mer än att bli älskad för sin egen skull.
Fröken Ally hänryckte dessa enkla människor med sin älskvärdhet. Gamla västindiefarare letade fram ur sina väggskåp stora vita korallknippen, som liknade förstenad mossa, och ofantliga sjöstjärnor, gråbruna och hårda som pepparkakor. Småpojkarna samlade snäckor och sjöborrar och eremitkräftor vid stranden. Och allt var för henne, allt, som fanns märkvärdigt eller fagert i hela fiskeläget, var för henne.
Då fröken Ally en gång kom med på ett stort gästabud, märkte hon, att då fiskargummorna ståtade i sidenklänningar och guldbroscher, voro de svåra att komma till tals med. Hon försökte tala om villan och sillgarnen, om höststormarna och hamnbyggnaden, om skolan och barnen och frälsningsarmén, men samspråket ville ej komma i gång. Då började hon med sillen än en gång och frågade hur de lade in den. Då foro alla fruarna upp och började tala om hur de lade in sillen. Envar hade sin metod för sig, som förklarades och försvarades. De lade in sill ända till supén och under supén och ända till liggdags.
Fröken Ally var ej rätt nöjd med sin afton. Hon hade hört, att anden skulle sträva uppåt och ej nedåt. Men hon gick här och böjde sig och böjde sig och gjorde sig liten, utan att själen hennes någon gång fick sträcka ut sig i tävlan med en jämbördig intelligens. Dessa fiskelägesmänniskor voro präktiga och kloka. Hon var rörd över deras vänlighet. Föräldrarnas namn hölls högt i ära ibland dem. Hon tyckte om dem, men ej på rätt sätt. Hon märkte med förskräckelse de oöverstigliga skrankor uppfostran och vanor reste mellan henne och dem.
De kommo till henne ofta, kanske alltför ofta. Barnjungfrun kom och kokerskan och fiskaren, som blivit uppdragen ur dyn, och i deras spår kom hela fiskelägets befolkning. Hon var så intagande vänlig, så förledande gästfri. Hon hjälpte kvinnorna med broderier och barnen med läxor. Hon blev aldrig trött av att bjuda välfägnad eller hålla sällskap. Hon fick ej läsa i ro, knappast promenera ensam. Hade hon öppet och ärligt sagt dem, att hon ville vara ensam för att få arbeta, så hade det ju ej skadat vänskapen. Men hon var för älskvärd och undfallande. Hon avvisade ingen.
Det kom en stor, lång tråkighet av allt detta. Hon kunde ej tycka om dessa fiskarena, som man tycker om jämlikar. Hon blygdes för det, men de hade nog varit som museiartiklar för henne, och hon hade intresserats av dem som av korallerna och sjöstjärnorna, men nu började hon kunna de ena som de andra. Det fanns inga nya sorter att uppdaga. Det var verkligen så, att umgänget med fiskeläget förbittrade livet för henne. Men hon anklagade blott sig själv. Hon var elak och bortskämd. Hon önskade, att hon kunde komma bort härifrån, innan dessa goda människor märkte hur elak hon var. Men vad skäl hade hon att lämna det härliga kustlandet och släktgodset?
Så kom våren, och kvällarna började bliva ljusa och ljumma. Hon gick då gärna ut på den öde fäladen, där lärkorna drillande stego upp ur tuvorna och fiskynglet gick i täta stim i de små vattensamlingarna. Och hon satt där, njutande som ingenstädes annars av växtligheten på varje särskild tuva, av en stor, grenrik trädkrona, som stack av mot horisonten, av en färgnyans på en sky, av en vacker spegling i Sundet, av de vilda svanarnas sång. Hon tyckte, att man kunde ge så väl akt på allt sådant här, varest det stora hela var så fattigt och enformigt. Men ertappades hon då och stördes av någon från fiskeläget, blev hon till mods, som om hon ertappats under ett samtal med sin allrakäraste. Och hon undrade hur det kunde komma sig, att hon aldrig gjort någon annan människa sorg än honom, som hon höll mest av. Och hur kunde det vara, att hon gick här och bemödade sig att göra livet angenämt för en hop människor, som voro henne främmande, och ej för en enda, som hon tyckte om? Vilka gåtor livet gömde! Och eftersom förlovningen var bruten, var det ej lönt att grubbla över dem heller.
En majafton satt hon vid stranden och höll en straffpredikan för sig själv. Det var mången, som skulle önskat att få leva som hon i folkets mitt men som aldrig så kunnat vinna dess hjärta. Och vad kunde hon ej lära av dessa ringa vänner. De förstodo vad hon aldrig lärt: de satte värde på lyckan. De grepo tillfället. De kastade aldrig bort ett gott i bortskämd liknöjdhet. De voro alltid färdiga att segla, då vinden var god, de tröttnade ej att dra upp reven, så länge fisken
