ensam härskarinna över Slottsskogen från juli till oktober. I början hade hon i rikt mått njutit av det fina gräset och de läckra, bladrika skogsväxterna. Hon hade sökt upp viloplatser inne i skogsdunklet, där hennes gråbruna päls alldeles gick samman med det skiftande färgspelet i de torra bladen på marken. Hon hade valt sig vattningsställe, där en bäck strömmar med friskt vatten in i den lilla sjön. Hon hade försökt att göra sig hemmastadd.
Men det hade dock varit en för lång och outhärdlig ensamhet. Hon hade så småningom upphört med alla strövtåg och ville varken äta eller dricka. — Snart var ungbjörken det enda av hela arvet, som hon tog i anspråk. Hon stod och gned halsen mot den, tills marken var helt betäckt av silkeslen ull.
Så kom den nye från Långedrag, och hon liksom vaknade upp till nytt liv. Hon följde honom vacklande, då han skred hän över området. Då hon såg honom våga ett språng över en albuske, sökte hon följa efter. Men någon riktig livskraft var det ej i henne. Det var endast en vaktpost, som glädjer sig åt att bli avlöst.
Det dröjde ej många dagar, innan man läste i Handelstidningen :
”Felslagen förhoppning. Den råbock, som infångades vid Långedrag, är redan ensam i Slottsskogen. Rågeten, som fanns där förut, dog i morse. Vårt hopp att snart se hjordar av dessa Nordens gaseller beta på de vackra gräsmattorna och i lätta språng ila hän över den rikt blomstrande skogsmarken är således ånyo tillintetgjort.”
Men naturligtvis kunde man ändock hoppas, att ej rådjurens ihärdighet skulle vara besegrad. —
Det blev sträng vinter år nittiofem. Bland jägarna i Västergötland klagades mycket över att rådjursstammen led så stor skada, att den höll på att gå ut. Djuren svulto ihjäl, därför att snön låg så djup och så hårt frusen, att de ej mäktade att sparka fram sin föda under den. Än värre var det, att räven hade börjat göra jakt på dem. Han kunde hinna upp dem nu, då de sjönko i snön, och han hängde sig fast i deras strupe och bet av den.
Men detta var naturligtvis gynnsamt för Slottsskogen. — Det förvånade ingen, då man i februari 1895 fick läsa i Handelstidningen:
”Rådjursstammen i Slottsskogen. Väktaren i Slottsskogen överraskades angenämt i morse av att finna, att två rådjur, en gammal hona och en ung get, i natt tagit sin tillflykt inom inhägnaden. Tyvärr kommo de för sent för att sällskapa med den råbock, som förra hösten uppfiskades vid Långedrag. Han dog redan vid jultiden. Våra förhoppningar att snart få se dessa Nordens gaseller beta på den vackra gräsmattan och i lätta språng ila hän över den rikt blomstrande skogsmarken äro dock ej alldeles tillintetgjorda.”
Det hade således ej varat längre än till jul, innan den modiga simmaren från Långedrag hade dukat under. —
Den, som vill följa denna nybyggarhistoria än vidare, har endast att söka i Handelstidningens spalter för nittiofem och nittiosex. Det är otvivelaktigt, att dramat i Slottsskogen utvecklat sig med många skiften och att det kostat ännu många offer. Ty som en evig sanning gäller det:
Den, som gaar forrest i en alvorskamp,
Han sejrer ej, han kæmper kun og falder.
P. S. Just som dessa rader äro avslutade, innehåller dagens Handelstidning en notis i ämnet.
”Den lilla indiska bocken, som hamnat i Slottsskogen, har under sommaren blivit så tam, att han kommer fram till stängslet och äter ur de besökandes händer. Han tycks trivas väl, men hur det kan gå med honom, då kölden inträder på allvar, därom äro dock meningarna delade.”
Det tycks dock, som om det ej borde finnas mer än en tanke om det öde, som väntar honom.
1896.
HÄMND FÅR MAN ALLTID.
Det var en lång och rätt bred dal. På dess ena sida stod en räcka taggiga kustberg, på den andra en jämnhög ås, som var klädd med tät skog. Nere i dalen fanns en kyrka och en vid, öppen bygd, där all skog var bortröjd.
En söndagskväll var det, och solnedgången låg och brann bakom kustbergen. Folk, som hela dagen sovit inne i stugorna, kom ut på gårdsplanen, sträckte på sig och lyssnade för att höra om det ljöd dansmusik från något av världens fyra hörn. Den, som lyckades uppfånga en enda ton från en giga, bar det av med på de smala, snöiga byvägarna, och där kom han drivande fram som på måfå, långsamt och sävligt, men dock med lekstugan säkert i sikte.
Så kom grupp efter grupp glidande inom dörren hos Arild kolare i skogsbrynet. Där frågade ingen efter vem som kom; den nye gästen stod en stund nere vid dörren, vande ögonen vid röken, som välvde fram under rökfånget och bolmade omkring i rummet, innan den fann vägen till hålet i taket, och så gav sig den nykomne in i leken. Ringdansen gick över jordgolvet, halmen var bortsparkad, grisarna voro uppkörda från gropen under takhålet, där de helst höllo till, stort svängrum var det icke, men Arild själv skötte gigan, och dansen förlöpte likaså väl där inne i vintertjället som den skulle gått en sommarkväll i en skogsbacke.
Arild hade en hustru, som hette Tora, hon brukade alltid krypa undan i någon mörk vrå, då han bjöd på dans. Hon var folkskygg och rädd, hade nästan alltid gått i skogen som vallhjon och hade ord om sig att kunna se mer än andra.
Denna kväll var hon ovanligt glad, dolde sig ej utan satt framme på spishällen, där stockbrasan var rest alldeles bredvid henne. Det fanns litet färg i hennes breda, feta ansikte, ögonen, vilka voro ljusa som vatten, blickade livligt, och hon rörde de stora händerna, då hon talade. Alltsom folk lade märke till henne, gick man ur leken och kom fram och hälsade.
Den hon då gripit om handen, höll hon kvar, tills hon fått berätta vad som denna morgon hänt henne. Hon var förlägen att komma fram med det men så stolt, att hon måste säga det.
Folk hade annars svårt att låta bli att skratta, då hon berättade vad hon sett och drömt. Nu skulle man ändock se, att hennes siargåva var värd något.
På morgonsidan hade hon legat och drömt, att hennes tre getter gingo vilse uppe på storskogen. Hon hade hört dem bräka så ömkligt, att hon vaknat. Då hon nu sett upp, hade hon genast varsnat alla getterna i sin kätte nere vid dörren, och hon hade ju först tänkt, att detta endast var en vanlig dröm. Men så kom en oro över henne. ”Nej, nej, detta är en siardröm”, hade hon sagt till sig själv.
Därmed hade hon stått upp, klätt sig i skinnkläderna, kastat luren över axeln och gett sig upp i skogen. Hon hade vikit av från vägen, gått efter andens anvisning och varit nära att fastna i snåren. Hon skrattade lågt, då hon berättade detta. Visste de vad det var att gå från vägen i storskogen. Bottenlös mark, som ej frös i någon köld, snår, som fyllde varje tomrum mellan stammarna, revor och rötter och stickande taggar och nedvräkta träd, det var det allt uppe i storskogen.
”Men där uppe fann jag tre vilda bockar”, sade hon. ”Kom och se vad jag fann där.”
Hon förde sin gäst utmed räckan av de dansande hän till sängskåpet, som var väggfast och skyddat av dörrar. Hon öppnade dörren, lyste för sig med en sticka och visade huru där inne på den breda bädden lågo tre män. De voro alla i rivna trasor, utmagrade voro de, så att ansiktsknotorna kastade svarta skuggor på kinderna, men dragen voro djärva och vackra. De sovo så, att varken dansen eller Toras förevisning kunde väcka dem.
”Detta är mina tre vilda bockar, som jag fann i snåren”, sade hon. ”Det är tre fattiga gesäller, som gått vilse på storskogen och irrat där i åtta dagar. Om jag ej kommit, skulle de nu varit döda. Hela dagen har jag kokat mat, och nu sova de. Se, hur de sova!”
”Det är en Guds nåd, som låtit dig rädda dem, Tora”, sade hennes gäster.
”Gud ville, att jag ej alltid skulle vara ett åtlöje”, sade kvinnan.
På detta sätt förled kvällen. Men fram mot liggdags skedde ett avbrott. Då slogs dörren upp med fart och en lång och stor man kom in. Han bröt genom ringen av dansande, ställde sig mitt på golvet och höjde handen.
Det var prästen, herr Ane, han kom att förbjuda dansen i söndagsnatten. Han hade denna dag stått i kyrkan och predikat för tomma väggar. Han hade trott, att pest och örlog tagit bort alla människor, men nej, här voro de, här i lekstugan funnos de. Och prästen avkunnade bot och kyrkoplikt över dem alla.
Nu när han funnit dem, sade han, skulle de höra hans predikan. Han talade och rev ned deras glädje, skrämde dem med det förfärliga kommande livet, så att de aldrig mer tyckte sig kunna lyfta en fot till dans.
”Dansen nu, om det lyster eder”, sade prästen, ”dansen nu, nu veten I vart I dansen!”
Somlige smögo tysta bort, andre stodo förlägna, sökte hålla sig morska men började snart småsnyfta. En tös, som nyss dansat som vildast, föll på knä och kysste prästens hand.
Ingen vågade säga emot honom mer än Tora. Hon, som eljest alltid var rädd, kom fram bred och viss på sin sak. ”Präst”, sade hon, ”här hava vi dansat alla söndagskvällar i alla dessa år, och dock är detta ett Guds hus. Du skall höra hur Gud i dag gjutit sin välsignelse över mig.”
”Trollkona”, sade prästen, ”vill du tiga. Det som kommer till dig av välsignelse är djävulens välsignelse. I kväll talar jag till människor, som kunna omvända och bättra sig, med dig skall jag göra upp min räkning en annan gång.”
Därmed gick prästen, och det var stor bedrövelse i stugan. Arild tog ett par toner på gigan men lade genast bort den. De fleste av dem, som dansat, gingo hem.
Tora satt åter framme vid härden, hon kastade ny ved på brasan och syntes lika glad som förr. Några, som sågo, att hon ej förlorade modet, gingo fram till henne och började tala illa om prästen.
”Luthers lärdom har gjort herr Ane vild och galen”, sade en bonde. ”Förr då han hörde påven till, fick man dansa i själva prästgården.”
”Han är ej så god, som han gör sig, du Tora”, sade en annan.
”Gör han något mot mig, skall jag väl berätta hur han fått sina pengar”, sade Tora.
Och som nu många frågade henne vad hon menade, berättade hon:
”Prästen herr Ane var en gång mycket fattig, men han hade en bror, som var en storbonde och mycket rik.
Så dog bonden, och herr Ane flyttade in i hans gård, som låg närmare kyrkan än hans egen. Och så snart han kommit in på gården, började han söka efter broderns pengar, men kunde ej finna dem. Han grävde i jorden och han rev ned spismur och källarvägg för att finna pengarna, men de höllo sig borta för honom.
Pengarna ville ej komma till herr Ane, fastän han bad Gud om dem med långa böner. Och herr Ane blev både sjuk och förtvivlad av att söka och ej finna.
Och man skrattade över hela nejden åt herr Ane, därför att han ej dolde sin sorg. ’Har du sett min brors pengar?’ kunde han fråga den armaste tiggare.
Så kom min mor, som ej var annat än en fattig tiggarkäring och alltid gick från gård till gård, en kväll fram till prästgården och bad herr Ane om härbärge över natten.
’Du skall intet härbärge hava, om du ej kan tala om för mig var min bror har gömt sina pengar’, sade herr Ane till henne.
’Om jag det visste, herr Ane’, sade mor, ’så behövde jag väl ej gå på landsvägen och tigga mitt bröd.’
Och hon bad honom för Guds barmhärtighets skull, att han skulle ge henne husrum, ty det var ej gott för henne att ligga ute under bar himmel på sin ålderdom.
Men herr Ane sade, att så som han
