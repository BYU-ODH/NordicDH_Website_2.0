och vill ta alltsammans på sig.»
»Ja, men det är så», sade hon.
»Nej, Charlotte, det är det inte. Säg ingenting mer! Det är min egenrättfärdighet, min hårdhet. Charlotte ville bara det bästa.»
Han lade ner huvudet mot bordet och grät. Men han släppte inte hennes hand, utan hon kände hur tårarna droppade ner på den.
»Charlotte», sade han, »jag känner mig som en mördare. Det finns inget hopp för mig.»
Med den lediga handen strök hon över hans hår, men hon sade ännu ingenting.
»Jag fick så ont i hjärtat i Karlstad, Charlotte. Jag tror, att jag var vansinnig. Sedan, under hemresan, försökte jag att hålla det ifrån mig. Men jag förstår, att det går inte. Jag måste ta det på mig.»
»Karl-Artur», sade Charlotte, »hur var det? Hur kom det sig? Jag har bara träffat kapten Hammarberg.»
Karl-Artur hade aldrig hört Charlotte tala så milt och moderligt. Han kunde inte motstå henne, utan började genast sin berättelse. Han tyckte, att han gjorde bot genom att ingenting överskyla, ingenting urskulda.
»Charlotte», sade han till sist, »varför var jag så förblindad? Vad var det, som förledde mig?»
Hon svarade inte på detta. Men hennes hjärtas barmhärtighet omsvepte honom och mildrade svedan i hans sår. Ingen av dem tänkte på hur underligt det var, att de talade samman på detta sätt med större förtrolighet än någonsin förr. De rörde sig inte heller, utan han satt hela tiden kvar vid bordet, och hon stod lutad över honom. De talade om allting. Han frågade henne om hon trodde, att han kunde fortsätta att vara präst.
»Inte behöver du vara rädd för kapten Hammarberg och vad han kan komma att säga.»
»Det är inte kapten Hammarberg jag tänker på, Charlotte, men jag känner mig så ömklig och förkastad. Charlotte kan inte veta hur jag känner mig.»
Charlotte ville inte svara på detta. »Men gå du i morgon och tala med onkel Forsius!» sade hon. »Ingen är så vis och from som han. Och han säger kanske, att du passar bättre till präst nu än förr.»
Detta var ett gott råd. Det skänkte honom ro. Och på samma sätt var det med allt, vad hon sade. Det gjorde honom gott. Han kände ingen upproriskhet, ingen misstro.
Till sist tryckte han en lätt kyss på hennes hand.
»Charlotte, jag vill inte tala om det, som har varit, men låt mig ändå säga, att jag inte förstår mig själv! Varför har jag skilt mig ifrån Charlotte? Nej, jag vill inte urskulda mig, men det är, som om jag drives att göra vad jag inte vill. Varför har jag kastat min mor i dödens famn? Varför har jag förlorat Charlotte?»
En häftig kamp avspeglade sig i Charlottes ansikte. Hon gick bort till rummets mörkaste vrå. Hon hade kunnat upplysa honom om orsaken, men hon ville inte. Detta var en helig stund. Ingenting, som kunde te sig såsom hämnd, fick komma till synes.
»Kära Karl-Artur», sade hon, »jag skall resa min väg om någon vecka. Schagerström och jag ämnar följa syster Marie-Louise ut till Italien, så att hon ska få bot för sitt sjuka bröst och slippa dö ifrån sina små barn. Kanske var det fördenskull, som allt detta måste ske.»
När hon hade sagt detta, gick hon fram till mannen, som hon älskade, och strök än en gång med handen över hans hår. »Guds tålamod är inte slut», sade hon. »Jag vet, att det varar.»
Häst och ko, piga och dräng.
I.
Vem var hon, att hon skulle bli uttagen framför alla andra fattiga gårdfarihandlerskor till lycka och upphöjelse?
Visst var det sant, att hon var styv att förtjäna pengar och sparsam, så att hon aldrig gav ut en skilling i onödan, och knepig och förslagen, så att hon kunde locka folk att köpa både vad de behövde och vad de inte behövde. Men hon tyckte ändå inte, att hon förtjänade att upphöjas över alla de gamla kamraterna.
Ja, vem var hon, att en högt uppsatt man hade kastat ögonen på henne?
Var morgon, då hon vaknade, sade hon till sig själv: »Är det int ett under? Jo, det är ett under lika stort som något, som står omtalat i bibeln. Det borde predikas om’et i körkorna.»
Med detsamma knäppte hon sina händer och inbillade sig, att hon satt i kyrkbänken. Hon såg folk runtomkring sig, och en präst stod i predikstolen. Det var som en vanlig gudstjänst utom det, att prästen hade valt ett ovanligt ämne. Han talade om ingenting annat än de stackars dalkullorna, som gingo landet runt för att driva köpenskap och som hade så många faror och besvärligheter att utstå. Liksom en, som var inne i saken, berättade han hur illa de fingo fara i dåliga kvarter, hur liten förtjänsten blev och hur de många gånger inte unnade sig en bit mat för att inte minska på de fattiga styvrarna, som de ville föra med sig hem. Men nu var prästen glad att kunna meddela sina älskade åhörare, att Gud i sin nåd hade sett till en av dessa trötta vandrerskor. Hon skulle aldrig mer behöva ströva omkring i ur och skur på landsvägen. Hon skulle bli gift med en präst och få flytta in på ett prästboställe, där det fanns häst och ko, piga och dräng.
När predikanten hade hunnit så långt, blev det lätt och ljust i kyrkan. Alla gladdes över att en fattig stackare skulle komma till heder och välstånd. De, som sutto i närheten av Anna Svärd, nickade åt henne och smålogo.
Hon blev röd på kinderna av förlägenhet, men det blev än värre, för nu vände sig prästen åt hennes håll och sade ett par ord direkt till henne.
»Vem är du, Anna Svärd, att du har blivit uttagen till lycka och upphöjelse framför alla andra fattiga gårdfarihandlerskor? Kom ihåg, att det inte är din egen förtjänst, utan bara nåd och barmhärtighet, och glöm inte bort dem, som måste hålla på att slita för att tjäna ihop pengar till kläder och föda!»
Ja, den prästen talade så vackert, att hon hade velat ligga kvar i sängen hela dagen och höra på honom. Men när han kom till detta om de andra kullorna, fick hon tårarna i ögonen, då kastade hon av sig täcket, ifall det var så gentilt, att hon hade ett täcke över sig och inte bara en gammal säck eller en matt-trasa, och sprang upp ur bädden.
»Tok!» ropade hon till. »Ska du gråta över sånt, som du själv ligger och hittar på?»
Det enda, som hon kunde göra för att hjälpa de forna kamraterna, det var, att hon begav sig på hemväg redan i mitten av september. Hon gick ifrån höstmarknaderna, som nu började hållas både här och där. Det var en försakelse, men hon beslöt att avstå dem åt de gamla medtävlarna. Hon ville inte gå i vägen för dem, som aldrig någon herrkarl skulle komma att gifta sig med. Hon tänkte på Ris Karin, som var från Medstubyn liksom hon själv, på Annstu Lisa och många med dem, som skulle bli glada åt att hon inte stod med på marknadsplatsen och drog till sig kunderna.
Hon visste, att när hon kom hem, skulle ingen kunna begripa varför hon hade varit så galen, att hon hade gått ifrån marknaderna. Och inte heller skulle hon kunna tala om för någon hur det kom sig. Men hon fick lov att göra något för Vår Herre, hon, som hade fått så mycket av honom.
Däremot fanns det inget hinder för att hon skaffade sig ett nytt lager av varor, innan hon gick från Karlstad. Och inte heller var det något, som förbjöd henne att gå in i varenda stuga, som hon fick sikte på under vägen norr ut, och försöka att få sälja. Men då köpslagandet var slut och hon hade snört fast säcken på ryggen och stod vid dörren med handen på dörrklinkan, då kunde hon inte låta bli att vända huvudet inåt stugan för att vittna om det undret, som hade hänt henne.
»Nu ska ni ha tack har inne, så många som ni är», sade hon. »Jag kommer aldrig hit mer. Jag ska gifta mej.»
Om då folket i stugan skyndade att säga några medkänslans ord och frågade vad slags karl hon skulle få, fortsatte hon med stor högtidlighet.
»Det är ett under så stort, att det borde predikas om’et i körkorna. För vem är jag, att det ska ske mej så stor lycka? Jag ska gifta mej mä en präst och bo på ett prästboställe. Jag får häst och ko, piga och dräng.»
Hon trodde förvisst, att de gjorde narr av henne, då hon var gången, men det frågade hon inte efter. Hon fick lov att visa sig tacksam, annars kunde lyckan bli tagen ifrån henne.
En gång kom hon in på ett ställe, där hon inte kunde förmå matmodern att köpa något, och detta fastän hon var en rik änka och själv styrde med sina pengar. Då föll det henne in att säga, att i dag fick inte kära mor neka att göra handel, för nu var det sista gången, som hon var här i detta ärendet. Och därmed teg hon och såg hemlighetsfull ut.
Den snåla matmodern blev nyfiken. Hon kunde inte låta bli att fråga varför Anna Svärd skulle sluta upp med köpenskapen.
Och den vackra dalkullan svarade, att det var ett stort under. Ja, ett under lika stort som något, som stod omtalat i bibeln. Men någon annan upplysning gav hon inte, och mor i huset var tvungen att komma med flera frågor.
Anna Svärd bara knep ihop läpparna och var så helt och fullt den gamla Anna Svärd, att den snåla matmodern måste förse sig med både silkeduk och nackkam, innan hon fick veta, att Gud hade sett till den fattiga gårdfarihandlerskan i hennes ringhet och att hon skulle gifta sig med en präst och få bo i en prästgård, där det fanns häst och ko, piga och dräng.
När hon gick bort från gården, tänkte hon, att detta var ett bra knep och att hon skulle göra om det många gånger. Men det gjorde hon ändå inte. Hon var rädd, att det skulle föra olycka med sig. Man skall inte missbruka det heliga.
I dess ställe kunde det hända henne, att hon stack till småjäntorna i stugorna en liten bröstnål med knapp av färgat glas utan betalning, bara som gåva. Aldrig förr hade det fallit henne in att ge bort något. Det var en liten återskänk till Vår Herre.
Ja, vem var hon, att lyckan skulle komma strömmande över henne från alla håll? Var det därför, att hon hade gått ifrån höstmarknaderna och lämnat dem åt de gamla kamraterna, som folket i stugorna voro så ivriga att köpa? Under hela vandringen uppåt Klarälvsdalen var det likadant. Hejsan! Så snart som hon öppnade säcken, kommo de löpande, både stora och små, som om de trodde, att hon hade sol och stjärnor att bjuda ut. Innan hon hade hunnit halvvägs, märkte hon, att hennes varor började tryta.
En dag, då hon inte hade mera kvar i påsen än ett dussin hornkammar och några bandbuntar och var förargad över att hon inte hade kunnat bära med sig dubbelt så mycket varor från Karlstad, mötte hon gamla Ris Karin. Gumman kom norr ifrån. Hennes säck var så full, att den pöste, och trumpen och sur var hon själv, därför att hon inte hade fått sälja något på ett par dagar.
Dä köpte Anna Svärd alla de varor, som Ris Karin kom släpande med, och nyheten, att hon skulle gifta sig med en präst, den gav hon henne på köpet.
Anna Svärd tänkte, att den ljungbacken, där de sutto och gjorde upp affären, skulle hon aldrig glömma. Detta var ändå det roligaste, som hon hade haft på hela hemresan. Ris Karin blev lika rödgredelin i ansiktet som ljungen, och till sist pressade hon fram en tår. Men då Anna Svärd såg, att gumman grät, kom hon ihåg hur hon själv utan all egen förskyllan hade blivit upphöjd framför alla andra gårdfarihandlerskor, och hon
