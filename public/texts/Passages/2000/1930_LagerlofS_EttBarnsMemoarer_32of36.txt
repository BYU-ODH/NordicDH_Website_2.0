värken att ge sig.
När den främmande hade fått detta besked, så borde han egentligen ha gått sin väg, men det tycktes han inte förstå. I stället gick han fram till det långa sätet, som stod under bordbänken då som nu, satte sig ner och sträckte de långa benena utåt golvet.
»Jag undrer om fru Lagerlöf ä så sjuk, att jag inte kan få tale mä’na, om jag vänter e stunn,» sa han.
Då frågade hushållerskan vad han hade för ärende till husbondfolket.
Jo, han var brunnsgrävare. Han hade hört säjas, att det inte fanns gott vatten på Mårbacka, och nu hade han kommit hit för att gräva en bra brunn. Germund Germundsson var hans namn, och han påstod, att det namnet var välbekant över hela Värmland, för på nästan varenda herrgård, som här fanns, hade han grävt brunnar, och överallt hade han skaffat fram gott vatten, så att han visste, att man bevarade honom i tacksamt minne.
Men hushållerskan på Mårbacka hade aldrig hört ett ord om honom och hans stora ryktbarhet, och när hon nu skärskådade honom lite närmare, så tänkte hon för sig själv, att om hon finge råda, så skulle han inte få något arbete hos hennes herrskap. Karln var förfärligt stor och lång, men huvudet var litet och mycket smalt opptill. Ögonen var djupa och vassa, näsan sprang fram som näbben på en fågel, och hakan var grov och kraftig. Det var en människa, som hon önskade bort ur huset så snart som möjligt.
»Dä har vart en hel hoper brunnsgrävare här både i regementsskrivarns tid å förut mä,» sa hon. »Di har sprunge omkring mä rönnkvister å leta ätter vatten på alle backer, men inte har vi fått nåt bättre dricksvatten fördenskull.»
»Ja, dä va stackare, som inte förstog sej på saka,» sa brunnsgrävarn. »Dä ä annat mä mej. Ni kan väll åtminstone gå in te fru Lagerlöf å låte henne vete, att jag ä kommen te gårds.»
Men det ville inte hushållerskan. Att vattnet på Mårbacka var dåligt, det visste hon bättre än någon. De hade bara en brunn, och den höll vatten hela året om, även i den värsta torka, men vattnet var inte riktigt klart, utan tjockt och rödaktigt. Man kunde inte använda det till dricksvatten, utan detta måste hämtas varje dag i en kallkälla, som låg långt från gården. Men hellre ville hon släpa dricksvatten långa vägar än ha något att göra med en sådan landstrykare som Germund Germundsson.
»Ni ska inte inbilla er, att ni får mej te å gå in ätter frua,» sa hon. »Ho har ont i tännera, å jag har just vart inne å lagt på’na varm gröt, å nu tänker jag att ho sover.»
»Nå ja, då blir dä väll int’nå anne för mej å göre än å vänte, tess ho vakner,» sa brunnsgrävarn.
Därmed kastade han det ena benet över det andra och lutade ryggen mot bordbänken liksom för att göra det riktigt bekvämt för sig. Hushållerskan började på nytt stöta i sin mortel, och det dröjde en god stund, innan någondera sa ett ord.
»Va ä dä ni stöter?» frågade brunnsgrävarn efter några minuter.
»Salt,» sa hushållerskan.
»Jaså, dä ä därför, som ni ä så bitter å skarp,» sa den främmande.
Hushållerskan teg. Hon ville inte inlåta sig i ordbyte med en främmande spefågel, och det blev tyst i köket på nytt.
Men om en stund öppnades köksdörrn, och två pigor kom in, som bar en vattenså. De hade hämtat vatten i brunnen, och nu kom de som vanligt med den fyllda sån på en stång, som vilade på axlarna. Det var en tung börda, och det kändes allt i ryggen, när de satte ner sån på golvet och sedan lyfte opp den på träkorset, som skulle tjäna den till underlag.
Så snart som pigorna hade fått opp sån på sin plats, reste sig brunnsgrävarn och gick bort och såg på vattnet, som var mörkare och grumligare än vanligt, därför att det just hade blivit taget opp ur brunnen.
»Fy tusan, e sån mölja!» sa han och spottade rätt ner i vattnet.
Det var det värsta, som han hade kunnat göra. Det var illa nog, att han hade fördärvat vattnet, så att pigorna skulle bli tvungna att bära in en ny så, men att på det där sättet spotta i vattnet, det förstår ni väl, barn, var lika illa gjort som att trampa på en skiva bröd.
Pigorna var alldeles rasande, och de gick emot honom, den ena med såstången, den andra med den stora kopparskopan, som alltid hängde på såkanten, för att köra ut honom ur köket.
»Ut mä er!» skrek de åt honom. »Va har ni här å göre? Ni har ju inte vanligt folkvett.»
Men mannen satte sig till motvärn, och det blev ett fasligt rumor och buller i köket. Det dröjde heller inte länge, förrän dörrn till kökskammarn gick opp och mamma syntes på tröskeln.
»Vad i all världen har ni för er här ute?» sa hon.
Nu blev det tyst på en gång. Den främmande karln vände sig hastigt från pigorna och hälsade ganska hövligt på mamma.
»Dä ä inte så farligt, som dä ser ut,» sa han.
»Dä här odjure har spottat i vass-sån,» skrek pigorna.
»Jag feck lov å ställe te mä lite rabalder, för att frua skulle vakne,» sa brunnsgrävarn, »men dä ska snart bli gjort gott igen.»
Därmed satte han in händerna i handtagena på vattensån, lyfte den och bar den på utsträckta armar genom hela köket och ut i det fria. Där slog han ut det fördärvade vattnet på stenhällen framför dörrtröskeln.
Mamma och hushållerskan och de två pigorna, de såg på utan att säja ett ord. De blev alldeles förstummade, när de märkte hur stark han var.
Men de skulle få se på bättre än. Germund Germundsson grep vattensån vid ena handtaget, han svängde den så lätt som en annan ett ölglas, och så bar han den ner till brunnen och började fylla den med vatten. Då mamma såg detta, så skickade hon köksan dit ner med såstången, men han ville ingen hjälp ha. Han fattade återigen handtagena och bar sån på sträckta armar över stallbacken och in i köket, och där satte han ner den på träkorset.
Ja, sedan han hade gjort en sådan gärning, så var han ju i allas ögon återupprättad, och det var klart, att han skulle få gräva så många brunnar på Mårbacka, som han hade lust. Man säjer ju inte så gärna nej till en karl, som skulle ha kunnat lyfta taket av huset, om detta hade fallit honom in.
Så snart som mamma hade lovat Germund, att han skulle få gräva brunnen, så frågade han henne var hon ville att den skulle ligga.
»Den måste väl ligga på ett ställe, där det finns vatten i jorden,» sa då mamma, »men visst vore det bra, om den låg så nära som möjligt till tvättstugan, för det är där, som mesta vattnet behövs.»
»Om frua vell ha brunnen breve tvättstuga, så ska den också ligge där,» sa Germund.
Nästa dag började han också mycket riktigt att gräva alldeles utanför tvättstugan. Ingen hade sett, att han hade gått omkring med någon slagruta eller gjort några andra undersökningar. Det var, som om han kände sig som herre över alla vattenådror nere i jorden och kunde tvinga dem att flyta i den riktning, som han önskade.
Vid själva grävningen ville han inte ha någon hjälp, men han bad att få till hantlangare, som skulle frakta bort jord och grus, ett par pojkar med skottkärror. Och han bedrev arbetet med sådan fart, att de pojkarna aldrig i hela sitt liv hade haft värre göra. Knappt var den ena skottkärran tömd, förrän den andra var fylld och måste tömmas i sin ordning. Han hade mätt opp ett område, som var åtminstone sexton alnar i fyrkant, och det var inget litet stycke att gräva ut. Men före aftonen hade han arbetat sig så djupt ner i jorden, att inte en gång hans huvud syntes över kanten på gropen.
Mamma brukade säja, att under den här tiden, som Germund grävde brunnen, hade hon svårt att sitta inne och sy, för hon var så gruvligt intresserad av att se om han skulle finna något vatten. Och inte bara det, utan hon var också road av att se honom arbeta, för hon hade aldrig kunnat tänka sig, att en människa kunde vara så stark och så uthållig.
Brunnsgrävarn var mycke nöjd med marken, där han grävde. Han påstod, att alla tecken tydde på att han snart skulle finna en vattenåder. Han hade inte stött på några stenar eller någon hård jordart, utan så snart som han hade skaffat undan det översta lagret, hade han träffat på torrt grus. Och när han kom till botten av gruset, skulle vattnet visa sig. Det var han alldeles säker på.
Men gruslagret var djupt, och Germund måste hallå i med grävningen också nästa dag. Nu kunde det inte heller gå så fort som första dagen. Han måste få hjälp av folk, som reste opp en ställning, där ett par karlar kunde stå och ta emot allt det grus, som Germund slängde opp till dem, och sedan kasta undan det över brunnskanten. Snart förslog det inte heller med detta. Schaktet blev så djupt, att man måste anordna ett slags uppfordringsverk med långa linor och ett par tunnor, som gick opp och ner ungefär på samma sätt, som då man fraktar opp malm ur gruvor.
När det led mot kvällen den tredje dagen, började mamma på att bli ganska bekymrad. Germund grävde sig allt djupare ner i jorden, men något vatten visade sig inte. Om hon hade vetat, att detta skulle bli ett så långvarigt arbete, så hade hon nog inte vågat att gripa sig an med det så där på egen hand. Hon hade ju hoppats att kunna bereda pappa en så glad överraskning med detta vattnet, då han kom hem, men nu blev hon rädd för att hon i stället skulle få skämmas, därför att hon hade inlåtit sig på något, som hon inte kunde gå i land med.
En dag blev det regn, och då strömmade regnvatten från alla sidor ner i djupet. Men det var bara så kallat dagvatten och rakt ingen källåder. Detta måste skaffas bort, och det tog en ganska rundlig tid att få brunnen torr igen.
Brunnsgrävarn arbetade och arbetade. Man måste ta den höga brandstegen, som annars stod lutad mot manbyggnaden, och sticka ner den i brunnshålet, för att han skulle kunna komma opp och ner. Snart räckte inte heller den, utan man fick skarva till den med ett par andra stegar.
Och det värsta av alltsammans var, att man stod mitt i skördetiden. Höet var torrt och skulle köras in, och rågen var mogen och skulle skäras. Mamma visste inte hur hon skulle bära sig åt, för alla hennes dagsverkare hade fullt arbete med brunnsgrävningen, och allt det andra blev eftersatt.
Hon föreslog brunnsgrävarn, att han skulle sluta, men det ville han inte höra talas om. Hon undrade om han inte borde försöka på en annan plats, men det upptogs lika illa. Hon visste sig ingen råd med honom. Hon hade en känsla av att han skulle vara i stånd till vilken elakhet som helst, om han blev tvungen att lämna ett arbete, som han hade fästat sig vid.
En dag såg mamma, att rågen höll på att gå över i brunt. Det var ett tecken, att den var så mogen, att kornena var nära att falla ur sina ax, och nu gick det inte an att dröja längre med att få den skuren.
Pappa var visst inte långt borta. Han var oppe på Kymsbergs bruk i Gräsmark, där han var disponent, och mamma kunde mycket lätt ha skickat efter honom. Men hon ville inte göra detta, förrän det var högst nödvändigt. Det hade väl gått hennes ära för när, kan jag tro, om hon hade varit tvungen att erkänna, att hon inte kunde reda sig själv.
Mitt i värsta nöden fick hon
