som han gladde sig åt att se henne.
Han tyckte, att detta möte på något sätt bekräftade de glada aningar, med vilka han motsåg framtiden.
II.
Ingen har någonsin hört talas om att Adam och Eva hade några barn, så länge som de ännu voro kvar i paradiset. Det finns inga gamla sägner om huru de små människosönerna sprungo och lekte ta fatt med lejonets ungar eller huru de redo grensle på ryggen av leviatan och behemot.
Utan barnen måtte ha kommit till efter utvisningen, om det inte rent av var så, att det var de, som mer än ormen och de vackra äpplena på kunskapsträdet voro orsaken till att föräldrarna måste ge sig ut ur lustgården. Sådant kan man åtminstone få bli vittne till än i dag.
Man behöver inte gå längre än till Karl-Artur Ekenstedt, han, som kom hem med så vackra avsikter och var beredd att skapa ett nytt paradis i den lilla backstugan ovanför doktorsträdgården. Han var alldeles viss om att han skulle gå i land med uppgiften, men han hade inte tagit de tio barnen med i sina beräkningar.
Så till exempel hade det aldrig fallit honom in, att de skulle vistas i hans hem dygnet runt. Han hade trott, att de åtminstone om natten skulle sova i sin egen stuga, som ju låg alldeles i närheten. Men när han frågade hustrun om inte barnen kunde ligga hemma hos sig, så hade hon skrattat ut honom. »Du tror visst, du Man», sade hon, »att vi har en guldgruva å ta ur. Inte kan du fäll vilja, att barna ska sova i oeldad stuga, och ved kostar pengar.»
Han fick alltså lov att finna sig i att hans kök, som en gång hade blivit så propert ordnat av fru Sundler, belamrades med en stor fållbänk och två stycken liggsoffor. Vad som sedan fanns kvar av utrymmet, upptogs av en vävstol, tre spinnrockar, två bandstolar, en knyppeldyna, en garnvinda, en härvstol och ett litet bord, där hustrun förfärdigade hårarbeten. Där fanns med ett ord en sådan myckenhet verktyg, att man med knapp nöd kunde leta sig fram mellan dem. Men de behövdes allihop, därför att hustrun och barnen skaffade sig sitt uppehälle genom att taga emot beställningar från sockenfolket av spetsar och klockkedjor, av bandbuntar och vävnader. Dessutom hade de ju sina egna kläder att tillverka.
För varje slag i vävstolen skalv hela den lilla stugan på sina grundvalar, och när spinnrockar och härvstolar och allt annat kom i gång, hördes det ett surrande brus ända in till Karl-Arturs skrivrum, så att han kunde tro, att han satt i en kvarnkammare. När han kom ut i köket för att äta, fann han maten framsatt på en bordskiva, som var lagd över fållbänken, där barnen hade sovit, och om han antydde, att man borde öppna dörren en smula och få in litet frisk luft, så förklarade hustrun, att hon hade haft dörren ståendes öppen en lång stund, när hon sopade golvet på morgonen, och att de inte hade råd att kyla ut stugan mer än en gång om dagen, för de hade ju ingen guldgruva att ta ur.
Eftersom alla tio barnen skulle bo hos honom, så fick han också lov att finna sig i att deras söndagskläder, jackor och rockar, kjolar och byxor hängde i mellangången, där alla de, som hade något ärende till den lilla prästgården, kommo i tillfälle att betrakta dem. Men något dylikt var alls inte brukligt i Korskyrka, och han sade till hustrun, att kläderna måste bäras upp på vinden. Då fick han veta, att på vinden fanns det både råttor och mal. Där skulle kläderna bli fördärvade på ett par månader, och att ersätta den förlusten det visste hon sig rakt ingen råd med, för hon hade ju ingen guldgruva att ta ur.
Hustrun var vackrare än någonsin, hon älskade honom med den ömmaste kärlek, och hon var stolt och lycklig över att ha honom hemma. Han för sin del älskade henne tillbaka. Det fanns inte det minsta tvivel om att inte han och hon skulle ha blivit lyckliga, om inte barnen hade varit.
Han måste erkänna, att ingen människa kunde ha bättre hand med barn än hans hustru. Han såg aldrig en enda gång, att hon smekte dem, och slog dem gjorde hon inte heller, men gräla det kunde hon göra med besked, och om det var någonting, som var i olag, så var hon ganska vresig emot dem. Hurudan hon visade sig, betydde emellertid ingenting, de små funno henne alltid lika tilldragande. Det var inte bara Torpar-Matts barn, som tyckte om henne. Om det hade funnits rum i köket, så skulle alla barn i kyrkbyn ha kommit dit för att sitta i timtal och följa hennes minsta rörelse med ögonen och tåligt vänta på att hon skulle ge dem ett gott ord.
Var det inte ett under hur hon hade förvandlat de tio barnen från de värsta latmaskar till de raskaste arbetsmyror? Och fastän de måste arbeta från morgon till kväll, så voro de numera rödkindade och knubbiga. Det tycktes vara den stora lyckan att få leva i hennes närhet, som kom dem att blomstra.
När Karl-Artur först var hemkommen, så voro alla de tio färdiga att ge honom samma dyrkan, som de ägnade hustrun. Framför allt hade den yngsta lilla flickan fattat ett obegripligt tycke för honom. Hon kröp upp i hans knä och klappade honom på kinden. Inte visste hon om, att hon hade smutsiga fingrar och en osnuten näsa, hon kunde inte begripa varför hon helt omilt blev nersatt på golvet och började storskrika.
Men då skulle man ha sett hustrun. Hon kom farandes som ett oväder, tog upp barnet och slöt det intill sig liksom för att skydda det mot en fiende, och mannen fick sig en blick, som gjorde honom helt bestört.
På det hela taget, så fastän hustrun var likaså vacker som förr, var hon allt litet förändrad. Sedan hon hade fått så många små att befalla över, hade hon blivit myndig som en nämndemansmor. Det ödmjuka och flickaktiga och skälmska, det hade gått sin väg.
III.
Ingen skulle säga om Karl-Artur, att han var bortskämd. Han brydde sig inte om vad han åt eller drack, han var van att arbeta hela dagarna, och han beklagade sig aldrig över att nödgas åka i skakande skjutskärror eller predika i iskalla kyrkor. Vad han däremot hade svårt för att undvara, var en viss ordning, en viss snygghet, trevnad och arbetsro, men det var just detta, som han inte kunde finna i sitt hem, så länge som barnen funnos där.
En morgon, då han kom ut i sitt kök för att äta frukost, fann han, att sockenskomakarn var kommen. Han hade slagit upp skomakarbordet vid ena fönstret, just på den plats, där Karl- Artur tyckte om att sitta. Hela rummet luktade läder och beck, och den vanliga oredan var förökad av näverbuntar, lästknippen och smörjburkar.
På matbordet, som var framdraget mittpå golvet, hade hustrun dukat fram två vällingtallrikar och två stora tennskålar, som voro fyllda med välling, de också. De två tallrikarna voro förstås framsatta för honom och mäster. Hustrun och barnen skulle som vanligt sleva i sig maten ur tennfaten.
Nu var detta något, som han redan förut hade anmärkt på. Ja, inte på själva maten, den var alltid enkel och tarvlig, men det måste ju så vara. Däremot hade han bett hustrun, att hon skulle låta barnen äta ur var sin tallrik. Han hade föreställt henne, att det skulle vara nyttigt för dem att få lära sig litet bordskick strax från början.
Hon bara frågade om han var galen, som kunde tro, att hon hade tid att stå och diska tio tallrikar tre gånger om dagen. Men han, mannen, skulle få sin tallrik för sig, som han var van vid.
För resten så måste han erkänna, att barnen inte buro sig opassande åt, medan de sutto till bords. De läste sin bordsbön utan att behöva någon påminnelse, de åto vad som sattes för dem, och de kivades inte med grannarna i grötfatet. Han hade inte så värst svårt för att äta med dem, men att nu sätta sig ner vid samma bord som skomakarn, det bar honom alldeles emot. När han kastade en blick på de svarta, beckiga fingrarna, förlorade han matlusten.
Innan han rätt visste vad han gjorde, tog han tallriken, skeden och ett stycke bröd och bar in alltsammans i skrivrummet. Där hade han alltjämt en fredad fristad, där var luften ren och dammet borttorkat. Litet skamsen över flykten kände han sig nog, men på samma gång måste han erkänna, att det var längesedan maten hade smakat honom så bra.
När han om en stund gick tillbaka ut i köket med tallriken, så var där moltyst. Mäster satt och åt med djupa rynkor i pannan, och hustrun och barnflocken sutto med ögonen nerslagna, som om de skämdes på hans vägnar.
Han kände ingen rätt trevnad hemma den dagen, utan om en stund satte han på sig hatten och gick ut. Han strövade framåt landsvägen, han visste inte vart annars han skulle ta sin tillflykt. Inte kunde han gå till fru Sundler, därför att organisten låg sjuk i reumatisk värk och hustrun skötte honom så obeskrivligt kärleksömt och vek inte ur sjukrummet varken natt eller dag. Inte heller kunde han gå till prostgården och språka med prostinnan. Charlotte hade inte velat, att hennes gamla vän skulle sitta där ensam med sin änkesorg, utan hade bjudit henne att bo på Stora Sjötorp under hela vintern.
I alla fall, när han nu gick förbi prostgården, kom en besynnerlig längtan efter det gamla, fina hemmet där över honom. Han öppnade grinden och gick sedan över gårdsplanen bortåt trädgården.
Och man förstår, att då han vandrade omkring bland de höga klippta häckarna där inne, kom minnet av den sista gången, som han hade gått här med Charlotte, tillbaka till honom. Han mindes hur de hade råkat i gräl och hur han hade förklarat för henne, att han inte ville gifta sig med någon annan än den, som Gud själv skulle utse till hans hustru.
Och nu var han gift med den kvinnan, som Försynen hade skickat till hans möte på landsvägen, och han var viss om att hon var den rätta för honom och att han och hon skulle kunna skapa ett nytt paradis på jorden. Skulle nu alltsammans slå fel, bara därför att de hade fått den här barnflocken på halsen? Han kunde inte neka till att Charlotte skulle ha rätt att skratta ut honom, om han läte alla de stora planerna misslyckas, bara därför att han inte kunde reda sig med en skara barn.
Det var middagstid, då han kom hem, men innan han hade hunnit visa sig i köket, kom hustrun in till honom med maten snyggt ordnad på en bricka. Hon var glad och vänlig, som hon brukade.
»Du förstår, Man, jag trodde, att du ville äta mä oss andra. Om du bara hade sagt ifrån, så skulle du ha fått maten hit in från första stund.»
Han skyndade sig att svara, att han inte hade något emot att äta med henne och barnen. Det var masters beckiga nävar, som hade skrämt bort honom. Och nu föreslog han, att hon skulle spisa här inne, hon också. Kunde det inte vara trevligt, att de två en enda gång finge äta på tu man hand?
Nej, det kunde hon inte vara med om. Hon var tvungen att sitta till bords med de små för att hålla ordning. Men hon ville gärna stanna här inne, medan han åt.
Hon slog sig ner i hans skrivstol och språkade, och ratt snart fick han veta, att mäster inte ville stanna kvar längre än till kvällen. Sedan var han borttingad ända till efter nyår. Barnen skulle inte få gå till kyrkan på julottan med nya skor, såsom hon hade lovat dem.
Karl-Artur förstod, att mäster hade blivit stött och att det var hans skull, att han gick sin väg. Men vad kunde han göra åt den saken?
Han hade Charlottes
