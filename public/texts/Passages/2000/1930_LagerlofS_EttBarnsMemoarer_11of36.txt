hade han blivit moltyst och satt bara och lyssnade. Därpå började han stampa takten och småsjunga, och pappa var inte riktigt säker på att han inte hade tårar i ögonen.
Med ens hade han flugit opp och gått bort till dörrn, där han hade pälsen hängande, slängt på sig den i full hast och tryckt mössan ner över öronen. »Adjö med dig, Erik Gustav!» hade han ropat. »Nu far jag hem.»
Han hade öppnat dörrn och gått ut i förstun, men pappa hade ju skyndat efter honom.
»Kära du, du ska väl vänta, tills hästen kommer fram,» hade pappa sagt. »Kom in igen på en stund, så att jag får skicka bud till drängstugan!»
Men doktorn hade bara haft brått med att öppna förstudörrn.
»Tror du inte, att jag hittar själv till din drängstuga?» hade han sagt. »Jag vill inte stanna längre. Om jag sitter här och hör på marseljäsen, så blir jag likaså förryckt i fransmännen som alla ni andra.»
FYRTI GRADER.
Det är lördag i dag, och när som vi åt middag, så sa mamma, att då det nu var slut på läsningen — för vi har alltid lov på lördagseftermiddagarna — och det var så vackert väder och så gott före, så tyckte hon, att faster Lovisa och Aline Laurell gärna kunde fara ut och röra litet på sig. Det var så, att moster Augusta på Gårdsjö hade lovat mamma ett par prover på bomullstyg, och det vore bra, om de ville hämta dem åt henne. De skulle inte stanna så länge på Gårdsjö, sa mamma, att moster Augusta behövde bjuda dem på kväll. De kunde resa hem, när de hade fått kaffe.
Faster och Aline gjorde sig i ordning, och klockan halv fyra for de sin väg. Sedan skickade pappa bud på Anna och mig, att vi skulle komma ner till honom på kontoret och kollationera brandförsäkringsbrev. Det är pappa, som ställer med alla brandförsäkringar i Östra Ämtervik, och det ska vara tre brandförsäkringsbrev för var gård, och de får lov att vara precis lika alla tre, det får inte finnas ett fel på dem.
Vi sitter vid det stora skrivbordet på kontoret, och vi har var sitt av de stora brandförsäkringsbreven utbrett framför oss. Och vi tycker allt, att det är så högtidligt, att vi får hjälpa pappa med kollationeringen.
Och pappa läser: »Nytt 1. Skick 1. Garnmalt ½. Tak: näver och torv.» Detsamma kommer igen i brev efter brev, det är just ingen omväxling, men vi har roligt i alla fall. Pappa säger, att Anna är inspektor Nyman, och jag är Erik i Korterud, för det är de två, som annars brukar kollationera åt honom. Om jag finner ett fel, så säger han: »Det var rätt, Erik i Korterud, att han ser opp,» och det låter så lustigt, så att vi måste kasta oss bakåt på stolarna och gapskratta.
Men rätt som vi håller på med detta, så går kontorsdörrn opp, och in kommer en herre, som är klädd i lång, svart päls, hemvirkat resskärp och sälskinnsmössa. Han har så mycket rim i skägg och ögonbryn, så att vi först inte kan känna igen honom, men snart kommer vi ju underfund med att det är ingenjör Frykberg från Gräsmark, som brukar komma hit var sjuttonde augusti för att dansa och se på sällskapsspektakel.
Så snart som ingenjör Frykberg har hälsat på pappa och Anna och mig, så säger han någonting om att han har hört, att pappa i år har fått så ovanligt vacker havre. Han undrar om han kunde få köpa litet till utsäde, för i Gräsmark hade all havre frusit bort förra hösten.
Pappa lägger genast undan brandförsäkringsbreven och skickar oss barn opp till mamma för att säga till henne, att hon ska bjuda ingenjör Frykberg på kaffe. Och vi skyndar oss opp i stora byggningen med budet, och eftersom faster Lovisa är bortrest, så hjälper vi hushållerskan att hacka socker och lägga opp småbröd.
Vi tycker, att vi har gjort i ordning ett riktigt rart kaffebord, men när ingenjör Frykberg kommer in i salen och kastar en blick på det, så ser han på något sätt besviken ut.
»Dricker inte alla dina fruntimmer kaffe?» säger han till pappa. »Här är ju bara tre koppar framsatta.»
»Å jo,» svarar pappa, »den konsten kan de allt. Men syster min och guvernanten är resta till Gårdsjö. Du får hålla till godo med bara oss.»
Det är besynnerligt, att ingenjör Frykberg, som är en stor, kraftig karl med långt, svart helskägg, som till och med är litet gråsprängt, kan ta så illa vid sig, därför att faster Lovisa och Aline Laurell är resta till Gårdsjö. Först blinkar han flera gånger fort, fort med ögonlocken, sedan tar han fram sin stora, röda silkesnäsduk och torkar sig ett par gånger över panna och ansikte. Och när han räcker fram koppen till mamma, för att hon ska slå i kaffe åt honom, så hör vi, att skeden klirrar på fatet.
Mamma tittar opp ett tag, men hon blir alls inte förskräckt, för att ingenjör Frykberg ser så konstig ut, utan i dess ställe småler hon. »De ska inte stanna på Gårdsjö hela kvällen,» säger mamma. »När klockan blir sex, tänker jag, att vi har dem här igen.» När mamma säger detta, ser det ut, som om ingenjör Frykberg skulle få nytt liv. Han sticker ner näsduken i fickan, och skeden klirrar inte mer mot fatet.
Alltmedan de dricker kaffe, talar mamma och ingenjör Frykberg om Aline Laurell. Mamma säger, att hon är lycklig, så länge som hon har en så utmärkt lärarinna för sina barn, så ordentlig, så anspråkslös och så trevlig att ha i hemmet. Och så snäll i sina händer sedan! Det var märkvärdigt, så vackra saker hon kunde göra av rakt ingenting.
Mamma ber ingenjör Frykberg titta på ett par hörnhyllor av läderklot, som vi har i matsalen och som Aline gav pappa i julklapp förra julen. »Ser ingenjörn hur vackert de här hörnhyllorna är broderade?» säger mamma. »Kan ingenjörn tänka sig, att dessa rosorna och fuchsiorna och liljekonvaljerna inte är sydda av annat än fiskfjäll? Och att den här vackra bården är gjord av grankottsfjäll, som är överstrukna med kopalfernissa? Ja, jag säjer då det, att den flickan har en förmögenhet i sina händer.»
Sedan ber mamma mig gå efter pappas pennställ och visa ingenjör Frykberg. Aline har sågat ut det ur några tunna träskivor och klistrat ihop det med draglim, och pappa tycker så mycket om det, att han rakt inte vill ha något annat pennställ på skrivbordet. »Ser ingenjörn, det kostar inte mycket, det här heller,» säger mamma.
Sedan får han se den fina bokhyllan i förmaket, som är gjord av tre fernissade brädbitar och hänger på bruna yllesnören. Bräderna är kantade med svarta sammetslister, och på listerna har Aline sytt ut blommor och blad av fiskfjäll och vitt silke och stråpärlor. »Den här fick jag i julklapp av henne förra året,» säger mamma. »Tycker inte ingenjörn, att den är bra vacker?»
Jo, ingenjör Frykberg berömmer allt det, som mamma visar honom. Men han blir inte så glad över det, som mamma hade väntat. I stället säger han, att det är bra synd, att en flicka som Aline ska behöva brodera av fiskfjäll och grankottar.
Så snart som han har slutat kaffedrickningen, gripes han av ny oro. Nu famlar han gång på gång i västfickan efter en stor silverrova, tittar på den, stoppar ner den och tar opp den igen, som om han genast hade glömt vad den visade.
När mamma har talat ut om Aline Laurell, tar pappa vid och frågar ingenjör Frykberg om det vackra berget, som de har oppe i Gräsmark och som heter Gettjärnsklätten. Han undrar om det är sant, att en finnpojke, som gick vall där i somras, hade funnit en stor guldklimp och bytt ut den hos guldsmed Brockman i Karlstad mot tre stora silverbägare. Ingenjör Frykberg har inte hört ett ord om guldklimpen, och det tror jag inte att pappa heller har gjort. Han vill nog bara raljera med ingenjör Frykberg, därför att han vet, att alla gräsmarkingar är stolta över sitt berg.
Men om pappa tror, att han ska kunna få ingenjör Frykberg munter och glad, så tar han fel. Ingenjör Frykberg tittar hela tiden på sin silverrova — han märker rakt inte, att vi har en stor klocka sittande på matsalsväggen —, och nu vänder han sig till mamma och frågar om det är alldeles säkert, att mamsell Laurell kommer hem till sex. Nej, alldeles säkert är det ju inte, svarar mamma, för det kunde ju hända, att de blev bjudna att stanna på Gårdsjö och äta kväll.
Då reser sig ingenjör Frykberg och går ett slag runtom matbordet. »Ja, jag kanske allt får lov att ge mig av,» säger han. »Fru Lagerlöf vet, att jag har fulla tre mil hem, och det börjar redan på att skymma.»
Han har näsduken framme nu igen, och han talar i en så ömklig ton. Jag tror, att mamma tycker, att det är synd om honom. »Går det inte an, att ingenjörn stannar här i natt?» säger hon. »Vi har alltid uppeldat på kontoret, och där finns det sängar med varma sängkläder, så att det är inget besvär för oss.»
När mamma föreslår detta, får ingenjör Frykberg återigen nytt liv. Han stoppar ner näsduken i fickan och ser nöjd ut.
Därpå frågar mamma honom efter hans mamma. Hon undrar om hon ännu bor hos honom och sköter hans hushåll. »Ja, det gör hon,» svarar ingenjör Frykberg, »men hon börjar allt på att bli skräpig.» — »Det vore nog på tiden, att ingenjör Frykberg skaffade sig en fru,» säger mamma, »så att gamla frun inte hade så mycket att ställa med.»
Härpå svarar ingenjör Frykberg ingenting, men han blir röd i ansiktet och tar fram näsduken. Pappa och mamma ser på varandra och skakar litet på huvudet. De vet visst rakt inte vad de ska ta sig till med honom.
»Vet du vad, Frykberg!» säger då pappa. »Så här i skymningen brukar barna alltid gå ut och åka kälke. Gå med dem, och hjälp dem att styra! Det kan ju hända, att Lovisa och Aline kommer åkande, medan ni är ute med kälken.»
Ja, tänk, att detta blir ingenjör Frykberg glad åt! Anna och Emma Laurell och Gerda och jag tar honom med oss och går ut. Vi frågar om han inte ska sätta på sig pälsen, men det bryr han sig inte om, för han har ju varma, hemvävda kläder på sig, säger han, och behöver visst inga ytterplagg.
När han får syn på vår kälke, säger han, att den är alldeles för liten. »Den där duger inte att åka med,» säger han och väljer i stället ut en slip, en sådan, som stalldrängen brukar, när han kör ner ved från skogen. Den skjuter han först oppför allén och sedan ända bort till Vilarstensbacken. Och jag vill lova, att det går med god fart, när som vi får sätta oss på slipen och åka utför. Ingenjör Frykberg styr den, så att den flyger. Det är inte tal om att den far opp mot en snökant och välter, som nog kan hända, då det är vi själva, som styr. En så präktig kälkbacksåkning har vi aldrig varit med om.
Vi åker utför backen många gånger, och vi tycker, att ingenjör Frykberg är bra snäll, som skjuter den tunga slipen opp till Vilarsten gång på gång, för att vi ska få ha roligt. Vi pratar med honom om allt möjligt, och han svarar, och vi blir riktigt goda vänner. Snart tycker vi, att vi är likaså bekanta med ingenjör Frykberg som med Daniel och Johan.
Det är så märkvärdigt ute den här kvällen, därför att det är så mycket rimfrost. Den sitter så tjock på granar och björkar, att de lutar ner över vägen. Det är, som om vi skulle ha ett vitt tak över oss, och Emma Laurell säger, att det är som i Karlstads domkyrka, och när ingenjör Frykberg hör det, så frågar han om hon
