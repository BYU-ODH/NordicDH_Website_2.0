av lycka.
Men detta varade endast ett ögonblick. I det nästa var hon åter sansad och klok.
»Vart skall det här bära åstad?» tänkte hon. »Han är ju gift, han som jag, och till på köpet är han präst. Jag måste försöka att få honom lugn. Det är det viktigaste.»
»Seså, Karl-Artur, du får verkligen inte gråta på det där sättet», sade hon. »Det är ju bara jag, Charlotte. Prostinnan ville nödvändigt flytta hit över sommaren, och nu ska jag stanna här ett par dagar för att hjälpa henne att komma sig i gång här hemma.»
Hon hade talat i den mest alldagliga ton för att få gråtandet att upphöra, men Karl-Artur snyftade värre än någonsin.
»Stackars gosse!» tänkte Charlotte. »Jag förstår nog, att du inte gråter bara för min skull. Nej, naturligtvis gråter du av saknad efter allt vackert och bildat, efter tankeutbyte, efter trevnad, efter din mor och ditt hem. Men nu ska vi inte tänka på sådant, som aldrig kan hjälpas, nu ska vi vara förståndiga.»
Hon lät blickarna ett par ögonblick sväva ut över trädgården, därpå fortsatte hon.
»Ja, vet du, det är ett sant nöje att åter vara tillbaka i den kära prostgården. Nu på morgonen kom jag att tänka på hur härligt det kan vara här ute mellan häckarna, innan de höga lindarna är fullövade och hindrar solskenet från att komma ner till marken. Man riktigt njuter av att se hur girigt gräs och örter suger i sig ljuset.»
Karl-Artur sträckte upp handen liksom avvärjande, men som han alltjämt fortfor att snyfta, beslöt sig Charlotte för att tala vidare om dessa ting, som hon trodde skulle utöva ett lugnande inflytande på honom.
»Det är något eget med solskenet», sade hon, »då det på detta sätt måste leta sig fram mellan en massa grenar för att nå marken. Det är så blygsamt och milt. Också äger de blommor, som det framkallar, aldrig några prålande färger. De är allesammans vita eller ljusgula eller ljusblå. Om de inte komme så tidigt och i sådan mängd, skulle ingen människa se åt dem.»
Karl-Artur lyfte upp sitt förgråtna ansikte. Med yttersta ansträngning lyckades han att få fram några ord.
»Jag har längtat ... längtat ... hela denna vinter.»
Det var tydligt, att han i sitt upprörda tillstånd inte tyckte om, att hon talade så lugnt om blommor och solsken. Han ville, att hon skulle fatta styrkan av den storm, som rasade inom honom.
Men Charlotte, som visste, att det finns många ord, som helst böra förbli outtalade, började på nytt, liksom en envis barnjungfru, som vill vagga till ro ett uppretat barn.
»Det måste verkligen finnas en besynnerlig makt hos vårsolen. Se, vart den än sänder sitt ljus, så väcker den nytt liv. Det verkar som en förtrollning. Så svala dess strålar är, så är de på sitt sätt mycket mäktigare än sommarens, som är alltför brännande, och höstens, som endast medför förvissning och död. Har du inte någon gång tänkt på att detta vårens bleka solsken har ungefär samma verkan som den första kärleken?»
Karl-Artur tycktes lyssna uppmärksammare, då hon uttalade dessa ord. Hon fortsatte hastigt.
»Du kan naturligtvis inte påminna dig en sådan småsak, men jag för min del brukar ofta leva mig tillbaka till en vårkväll här i Korskyrka, kort efter sedan du var hitkommen första gången. Du och jag hade varit ute för att besöka några fattiga, som bodde långt borta i en stuga i skogen. Vi hade kommit att stanna litet för länge hos dem. Innan vi hann hem, sjönk solen, och det samlade sig dimma i dalbottnarna.»
Karl-Artur lyfte huvudet. Tåreflödet tycktes vilja stanna. Han upphörde att kyssa hennes händer för att i stället uppsuga varje ord, som de vackra läpparna uttalade.
»Kan du verkligen minnas hur vi vandrade? Vägen gick från kulle till kulle. Så snart som vi nådde upp på en höjd, belystes vi av solen, men nere i dälderna omslöts vi av dimman. Hela världen försvann omkring oss.»
Vart ville hon komma? Mannen, som älskade henne, gjorde inte mer något motstånd. Utan några invändningar lät han henne föra honom med sig bort på denna färd mellan de solbelysta kullarna.
»Ack, vilken vandring det var!» fortsatte Charlotte. »Den milda, blekröda solen och den mjuka, skinande dimman förvandlade allt omkring oss. Jag såg till min förvåning, att helt närbelägna skogar blev ljust, ljust blå, medan de avlägsnare höjderna stod i klaraste purpur. Vi gick i ett övernaturligt landskap. För att inte väckas ur förtrollningen vågade vi knappast tala om hur vackert det var.»
Charlotte höll inne. Hon väntade, att Karl-Artur skulle säga något, men han ville tydligen inte avbryta.
»Uppe på kullarna gick vi helt sakta och anständigt. Men då vi kom ner i de dimfyllda dalarna, så började vi dansa. Ja, kanske inte du, men jag. Jag dansade framåt vägen, alldeles lycksalig över kvällens skönhet. Jag trodde åtminstone, att det var detta, som förorsakade, att jag inte var i stånd att gå.»
I detta ögonblick överfors Karl-Arturs ansikte av ett leende. Charlotte smålog tillbaka. Hon förstod, att paroxysmen var övervunnen. Han var åter herre över sina känslor.
»Vi vandrade över ännu en kulle», fortfor Charlotte. »Du hade då alldeles upphört att säga något. Jag undrade om herr pastorn ogillade, att jag hade dansat på landsvägen, och jag tordes knappt gå vid din sida. Men då vi kom ner i nästa dalgång, då dimman omgärdade oss ... Jag vågade inte dansa mer, men då ...
»Men då», avbröt Karl-Artur, »då kysste jag dig.»
I samma ögonblick, som Karl-Artur uttalade orden, såg han en man stå bakom det motliggande fönstret. Vem det var kunde han inte urskilja. Gestalten försvann i samma ögonblick, som han fäste blickarna på honom. Han visste knappast om han verkligen hade sett någon.
I alla händelser kunde han inte förmå sig att oroa Charlotte med detta. De hade ju endast stått i fönstret och språkat. Vad mer, om någon av arrendatorns folk eller kanske någon trädgårdsarbetare hade sett dem? Det kunde inte ha något att betyda. Varför störa denna stund av lycka?
»Ja», sade Charlotte, »du kysste mig, och jag förstod helt plötsligt varför skogen hade blivit blå och varför jag hade måst dansa inne i dimman. Ack, Karl-Artur, hela mitt liv förvandlades i den stunden. Vet du, jag hade en förnimmelse. Jag tyckte, att jag kunde se ner i min egen själ, och över dess vida marker växte vårblommorna upp. Överallt, överallt. Blekvita, ljusblå och ljusgula vårblommor. Jag såg dem där i tusental, de myllrade fram ur jorden. Jag vet inte om jag någonsin har sett något vackrare.»
Hon hade talat sig rörd. Nu glimmade en tår i hennes öga, och stämman skälvde ett ögonblick, men hon återvann genast sitt förra lugn.
»Min vän», sade hon, »kan du nu förstå varför dessa vårblommor påminner mig om den första kärleken?»
Han grep hårt om hennes hand. »Ack, Charlotte!» började han.
Men då reste hon sig.
»Se där», sade hon, »varför vi kvinnor aldrig kan helt glömma den, som lät kärlekens sol först lysa över oss. Nej, vi kan aldrig glömma honom. Men å andra sidan är det väl också endast få, ja, endast ytterst få ibland oss, som förblir kvar i vårblommornas land. Vi förs bort till något mäktigare och större.»
Hon nickade emot honom, skälmskt och vemodigt på samma gång, gjorde ett tecken, att han inte skulle följa henne, och försvann.
II.
Då Karl-Artur hade vaknat denna morgon, hade solen stått mittför hans fönster, vilket hade visat honom, att han hade sovit ett gott stycke in på förmiddagen. Han steg genast upp. Ännu litet sömntung, undrade han varför han hade vaknat så sent och kom då ihåg, att han hade setat uppe ända till soluppgången för att klippa sönder en kortlek.
Alla andra händelser från föregående kväll kommo därmed tillbaka, och han kände den största fasa och vämjelse inte bara för hustrun utan kanske ännu mer för sig själv. Vem var han då, som till den grad hade vredgats över en förolämpning, att han hade velat taga sin hustrus liv? Var det han, han själv, som hade hittat på denna elakhet att klippa sönder en kortlek och strö ut bitarna över golvet? Vad fanns det för onda makter inom honom? Var han ett odjur?
Eftersom han ingenting hade ätit föregående afton, stod kvällsvarden, som hustrun hade satt in till honom, ännu orörd. Han skyndade att äta sig mätt av kall gröt och mjölk och tog sedan sin hatt och gick ut på en långtur. Han var lycklig över att på detta sätt kunna uppskjuta den nödvändiga förklaringen med hustrun ännu några timmar.
Han hade följt landsvägen fram till prostgården, och väl hunnen dit hade han öppnat grinden och vikit av in i den gammaldags trädgården, dit han under den gångna vintern mångfaldiga gånger hade tagit sin tillflykt undan bråket och trängseln i den överfyllda stugan.
Och där hade han funnit Charlotte, skönare och mer förtrollande än någonsin. Kan någon undra på att hans känslor hade överväldigat honom? I första ögonblicket hade han inte tänkt på något annat än att tillropa henne, att hans kärlek hade kommit tillbaka, och sluta den så ivrigt efterlängtade till sitt hjärta.
Men gråten hade förstummat honom, och Charlotte, denna kloka och goda människa, hade fått tid på sig att återföra honom till besinning. Han förstod mycket väl vad hon hade velat säga honom genom att framkalla dessa bilder från deras första kärleks tid. Hon ville, att han skulle begripa, att hon ännu älskade minnet av dessa dagar, men att hennes hjärta numera tillhörde en annan.
Sedan Charlotte var gången, rådde för några ögonblick mörker och tomhet i hans själ. Den försmåddes hjälplösa hat erfor han dock inte. Han visste alltför väl, att det var hans eget fel, att han hade förlorat henne.
I det stora dunklet framskymtade mycket snart en liten glimt av ljus. Tankarna från gårdagen, de ljuva framtidssynerna, som hade förjagats av ofriden i hemmet, framträdde åter friska och oemotståndliga. Härligare än all jordisk kärlek lockade honom uppgiften att äntligen tjäna sin frälsare på det enda rätta sättet, att under hela sitt kommande liv ströva omkring som en landsvägens apostel, som en fri, flygande fågel, den där kommer med livets ord till de försmäktande, som en Vår Herres tiggare, vilken i sitt armod utdelar skatter, som varken mal eller rost fördärvar.
Han började att långsamt och eftersinnande vandra tillbaka till kyrkbyn. Först av allt ville han sluta fred med sin hustru. Vad som sedan skulle ske, visste han inte rätt, men han kände i själen ett sällsamt lugn. Gud hade tagit sig an honom. Han själv behövde ingenting besluta.
När han hade hunnit till det första lilla huset i kyrkbyn, samma lilla stuga med trädgårdstäppa framför, ur vilken Anna Svärd hade kommit, då han första gången hade råkat henne, öppnades dörren, och ägarinnan kom honom till mötes. Hon var född i Dalarna, och det var hos denna sin landsmaninna, som Anna Svärd hade brukat ha sitt kvarter, då hon ännu gick omkring med kramsäcken.
»Nu får du fäll int bli ond på mej, du präst, för att jag kommer mä dåligt nytt te dej», sade hon. »Men ho Anna var inom hos mej i morse och bad mej, att jag skulle tal om för dej, att ho tänkte gå sin väg.»
Karl-Artur stirrade på kvinnan utan att förstå.
»Ja», fortsatte denna, »ho har gått hem te Medstubyn. Jag sa te’na, att ho skulle fäll int gå nu. ’Du har kanske bara nåra veckor kvar, inna du ska ligg i barnsäng’, sa jag te’na. Men ho svara, att ho feck lov te gå i alla fall. Och ho var noga mä att jag skulle tal om för dej vart ho geck. ’Han behöver int tro, att jag ska gör över mä mej’, sa ho. ’Jag ska bara gå hem.’»
Karl-Artur hade fattat tag om staketet. Även om han inte längre älskade hustrun, så hade de så länge levat samma liv, att det kändes, som om något hade slitits itu inne i hans själ. Och dessutom var detta ett förskräckligt misslyckande. Hela världen
