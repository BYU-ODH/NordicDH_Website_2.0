nästa vår.
Men det är inte bara pappa, som tycker om Prästberg. Det hörs nog hur ivriga alla herrarna i Östra Ämtervik är att få berätta om honom för morbror Oriel och farbror Hammargren och de andra främmande, som inte förr har hört talas om honom.
Men de berättar bara de gamla vanliga Prästbergshistorierna, som jag har hört tusen gånger.
En gång bodde Prästberg i en liten stuga nere vid Östra Ämterviks kyrka, men då var han så elak mot sin hustru, att folk trodde, att han skulle slå ihjäl henne. Och allra värst hade hon det om julen, då det fanns gott om brännvin i var vrå. Och en gång tyckte herrarna Schullström, som har sin handelsbod alldeles bredvid Prästbergs stuga, att det var synd om gumstackarn, och ville laga så, att hon en gång skulle få en lugn jul. På själva julafton skickade de efter Prästberg och visade honom ett stort brev med ett tjockt sigill och en fjäder instucken under sigillet och sa till honom, att här hade det kommit ett brådskande kurirbrev och att han, som var kronans karl, måste bära det ner till kapten Belfrage i Karlstad. Och Prästberg vandrade åstad till Karlstad genom natt och dag, och ett gement väder blev det, så att han kom inte tillbaka förrän tredjedag jul. Men då hade han fått reda på att det inte fanns annat än halm och spånor i brevet, och han tyckte, att det var så förargligt, att han hade låtit lura sig av herrarna Schullström, så att han ville inte mer bo kvar i Östra Ämtervik. Nu hade han sitt mesta tillhåll i Sunne, där han hängde i butikerna och gick ärenden åt bodherrarna, när det så passade sig.
Östra-Ämterviksherrarna talar också om vilken märkvärdig bostad som Prästberg har skaffat sig. Han tog sig en gång för att tigga ihop gamla halvruttna stockar och plankbitar, som låg till ingen nytta i bondgårdarna, och av detta snickrade han ihop en flotte, som han förde ut på Fryken. På den flotten byggde han sig sedan ett litet hus, där han bor var sommar. Huset har både golv och tak, fönster och dörr, och där saknas varken spis eller säng eller svarvstol eller hyvelbänk. Utanför huset finns det så gott utrymme, att Prästberg kan sitta där och meta opp sin middagsmat ur Fryken. En ekstock har han fästad vid flotten, så att han kan ro i land, när han vill, och dessutom kan han ju flytta sin bostad, så att när han är trött på att ligga vid östra sidan, så kan han bogsera den över till den västra, och nar han har ledsnat vid västra landet, så släpar han flotten tillbaka till östra kanten. Och en gång, när vi for till Karlstad med ångbåten, såg jag Prästbergs hus ligga i en liten vacker vik, och jag tyckte inte alls, att det var synd om honom att bo så där ute på vattnet. Jag tyckte, att det såg så trevligt ut. Jag skulle bra gärna själv vilja ha en sådan där husbåt att bo i.
Klockar Melanoz har hittat på ett så bra namn åt den. Han har kallat den för Moses.
Och när de främmande herrarna får höra detta, så brister de i skratt och skakar på huvudet åt klockarn.
»Nej, men, klockar Melanoz!» ropar de. »Hur kan en klockare och folkskollärare hitta på något så ogudaktigt? Vad säjer de här närvarande prästerna?»
Men klockarn ser inte det ringaste generad ut.
»Jag ska säja herrarna,» svarar han, »att Prästbergs Moses är riktigt nätt, där den ligger och speglar sig i sjön. Till och med en egyptisk kungadotter skulle kunna fatta behag för den. Och den räknas som en av traktens sevärdheter. Förra sommarn var det en herre från Värmlandstidningen här och ritade av den och skrev en lång artikel om den.»
»Skål, Melanoz!» säger pappa. »Låt inte de där Stockholmsherrarna göra kål på honom! Försvara sig, han! För det kan han.»
Och så lyfter han glaset och skålar med klockarn, för han tycker så förfärligt mycket om honom och brukar alltid säga, att om den karlen hade fått så mycken lärdom i sin ungdom, som pojkar får nuförtiden, så skulle han ha uppfunnit en flygmaskin och rest till månen.
»Men eftersom det nu har blivit tal om Moses,» säger klockarn, »så kanske jag kan få tala om en historia, som hände för en sju, åtta år sedan?»
Jo, det var klart, att klockarn skulle få tala. Och det är bra roligt, därför att han talar om en Prästbergshistoria, som jag inte förr har hört.
»Jag vet inte hur det kom sig,» säger klockarn, »men gamle Agrippa måtte ha blivit högfärdig över allt det beröm, som Moses fick, så att han beslöt, att den skulle rödfärgas. Han gick omkring i bondgårdarna och lånade rödfärg och rödfärgsgryta och borste, och så började han en vacker dag på att koka rödfärg. Moses hade han liggande i närheten av Sunne prostgård alldeles nedanför Sundsbron, så att varenda människa, som for över den, kunde se vad som det var fråga om, och det var kanske också meningen.»
»Jaså, det är den historien,» säger pappa och låter litet missnöjd. »Kan inte Melanoz ta en annan?»
Men klockarn fortsätter utan att låta störa sig av pappas fråga.
»Jag sa nyss, att en egyptisk prinsessa skulle kunna tycka om Moses, och jag får bekänna, att jag själv har känt mig mycket dragen till den. Men de bästa vänner och beundrare, som Moses har, de finns ändå bland barnen. Så snart som de får se den ute på sjön, så samlar de sig vid stranden och kastar längtansfulla blickar på den, för ombord får de ju aldrig komma. Och nu, när Moses skulle bli rödfärgad, så stod de förstås i stora hopar på Sundsbron och såg på.»
»Ja, men skynda på nu, Melanoz!» säger pappa. »Snart är det tid att gå ut och se på de kulörta lyktorna.»
»Men ser löjtnanten,» fortsätter klockarn, »nu ville olyckan, att just som Prästberg målade som bast, så kom ett bud från handelsman Rystedt på Lerbrobacken, att Prästberg skulle gå en tur ut i socknen och sälja fisk åt honom. Det var bråttom, ty herr Rystedt hade fått så mycket fisk på reven den morgonen, att han inte visste var han skulle göra av den, och som det var en varm dag, så kunde den lätt ligga och bli förstörd. Och hur viktigt det än var, att Moses skulle bli målad, så tordes inte Prästberg säja nej till handlanden Rystedt, ty det var förnämligast i hans butik, som han brukade ha sin tillflykt om vintrarna. Därför la han ifrån sig rödfärgsborsten, rodde i land och gav sig ut som fisksäljare.»
»Aj då!» säger morbror Oriel. »Han måtte väl först ha jagat bort barnskaran?»
»Just det, ja. Nej, det gjorde han inte. Han tänkte väl, att barnen skulle ha så mycken respekt för honom av gammalt, att de inte skulle våga röra vid hans egendom. Men det är ju klart, att när de på det sättet hade blivit lurade på konfekten, så skulle de bli otåliga. De hade hoppats, att de skulle få se Moses färdigmålad före kvällen, och nu blev det ingenting av alltsammans. Och om en stund kom en olycksfågel upp med det förslaget, att de skulle hjälpa Prästberg att måla Moses. Det var alls inte på elakhet, utan det var endast därför, att de tyckte om Moses och ville se den uppfiffad. Och när förslaget väl var väckt, förspillde de inte tiden med funderingar, utan de gav sig genast åstad utåt bygden för att skaffa sig rödfärgsborstar. På somliga håll fick de dem väl till skänks, på andra stal de dem kanske, men det var en hel hop av dem, som var i stånd att förse sig med borstar. Att få en båt och ro ut till Moses, det var väl en smal sak, och därmed började rödfärgningen.»
Och just som klockarn berättar detta, springer Johan och Daniel och Teodor Hammargren och Ernst Schenson förbi oss, för nu ska de börja tända de kulörta lyktorna, och det blir slut på dansen. Och en hel mängd flickor och unga herrar, som inte får dansa mer, kommer ut på trappan och står där och hör på vad klockarn berättar. Och jag tror, att alla tycker, att det är en rolig historia, utom pappa, för han hade bestämt helst önskat, att klockarn hade slutat opp.
»Det var visst ingen ond mening från början,» säger klockarn. »Barnen målade med liv och lust, och Moses, den var ju inte så stor, utan den blev snart färdig. Men just som de hade fått den röd som en ros ifrån takkanten och ända ner, så hade barnen börjat tycka, att målning var ett särdeles roligt arbete, och de ville gärna fortsätta. Det fanns så mycket rödfärg kokad, att den kunde ha räckt till ett tvåvåningshus, och borstar hade de. Den, som själv någon gång i unga år har varit ute på målning, vet nog, att man kan komma så i målartagen, att man vill kleta ut färg över allt, som man ser.»
»Nu tycker jag, att Melanoz har gjort nog ursäkter för de där barna,» säger pappa. »Låt oss nu gå vidare!»
»Ja,» säger klockarn, »det kan ju så vara, att jag gör ursäkter för dem, men det behövs också. Det första, som de målade, var flotten, som huset stod på, och det var ju tämligen oskyldigt. Sedan målade de yttertaket och skorstenen, och det var ju inte så farligt, det heller. Men se, de var alltjämt i målartagen, och nu tog de sig för att gå in i huset och måla väggar och tak och golv, och det var ju otillbörligt, därför att rödfärg passar inte att ha inne i hus, den blir aldrig riktigt säker, utan den vill alltid smeta av sig. Och det allra värsta var, att de var så gruvligt roade av att måla, att de tog sig till att måla hyvelbänken och sängen och svarvstolen och stolen och bordet och alla redskap och husgeråd. Löjtnanten vill alltid påstå, att jag är svag för barn och vill urskulda dem i det längsta, men det gör jag inte i det här fallet, utan jag säjer, att det var styggt gjort och att det var synd om Prästberg och att jag inte hade velat vara i hans kläder, när han kom hem och fick se vad ungarna hade ställt till.»
»Nå, vad tog han sig till?» frågade morbror Oriel, på samma gång som han skrattade. »Fi donc, att komma hem och finna skedar och glas och muggar och sängkläder översmetade med rödfärg! De där barnen fick väl åtminstone en duktig upptuktelse av honom?»
»Nej, vet auditörn, det fick de inte. Gamle Greppa blev så modlös, när han såg hur de hade handskats med hans egendom, så att han bara la sig ner i ekstocken, ty det var det enda han ägde, som inte var rödfärgat, och där förblev han orörlig utan att göra något. Men det var en annan, som blev ond i hans ställe ... Men nu vet jag inte om jag får tala om mer?»
Därmed tiger klockarn och tittar på pappa, och pappa säger helt förtrytsamt: »Asch ja, när han har talat om så mycke, så är det väl bäst, att han talar om alltsammans.»
»Jo,» säger klockarn, »den, som blev ond, det var löjtnant Lagerlöf på Mårbacka. Så snart som han fick höra historien, så beslöt han sig för att fara till Sunne för att piska upp de där barnrackarna. Fru Lagerlöf försökte på allt sätt förmå honom att låta bli. Hon sa, att det där hade hänt i Sunne, och där hade han ingenting att säja till om. Hon trodde, att det skulle bli han, som skulle komma att bli uppiskad snarare än barnen. Men löjtnanten kände sig som en gammal krigskamrat till Prästberg. Han tyckte, att någon måste det vara, som tog en sådan där stackare i försvar, och han reste.»
Och nu har det blivit alldeles mörkt ute, och jag ser hur de första
