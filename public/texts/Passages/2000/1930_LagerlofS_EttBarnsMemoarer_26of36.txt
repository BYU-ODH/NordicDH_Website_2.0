Vi ville då inte bli glada, förrän vi var riktigt säkra, men snart kunde vi inte tvivla mer. Det var inte alls meningen, att dammen skulle tömmas.
Tänk, så lyckliga som vi kände oss! Förut hade vi stått för oss själva, men nu sprang vi fram till de stora. Och vi hörde hur pappa stod där och förklarade, att han hade tyckt, att det var klokare att vidga ut dammen än att ta bort den. Det skulle nog bli renare och bättre vatten i den, sedan den hade blivit större. Det skulle kunna användas till tvätt, och om det skulle råka till att bli eldsvåda, så skulle det vara gott att ha en så pass stor damm att hämta vatten ur.
Och alla de stora, både mamma och faster Lovisa och morbror Schenson, berömde pappa och sa, att det här hade han verkligen lyckats bra med.
Inte pappa och ingen annan heller nämnde ett ord om skridskoåkningen. Men vi barn, vi lät inte lura oss. Vi visste alldeles säkert, att det var, för att vi skulle få litet bättre svängrum på isen, som pappa hade satt i gång med hela företaget.
Och längre fram på sommaren, när de främmande: Hammargrens och Afzelius’ och fru Hedberg och morbror Kristofer och moster Julia, kom till Mårbacka, blev de så förvånade, när som de fick se den nya Mårbacka-sjön, som hade kommit i stället för den gamla ankdammen. Och om förmiddagarna tog pappa farbror Hammargren och morbror Oriel och morbror Schenson och morbror Kristofer med sig bort till dammen och visade dem, att han hade grävt ett avloppsdike tvärsigenom vallen och försett det med en dammlucka, som han kunde stänga, så att det inte skulle flyta bort alltför mycket vatten. Han tog dem också med sig opp till skogen och visade dem hur han hade dikat och grävt, för att skogsvattnet skulle rinna ner i dammen.
Och de tyckte förstås, att det var så utmärkt alltsammans, och framför allt berömde de den stora stentrumman, som pappa hade lagt under landsvägen, för att skogsvattnet skulle komma fram. Och pappa var så lycklig. Jag tror, att han inte hade fått så mycket beröm för något, som han hade gjort, som för denna utgrävningen.
Och en kväll hade morbror Schenson och fru Hedberg varit ute och gått i skymningen, och när de kom tillbaka, så påstod de, att de hade sett ett så besynnerligt sken sväva över dammen. Det var visst inte månsken, för månen hade ännu inte stigit opp på himlavalvet, och det var inte heller något återsken från solnedgången, för den kvällen hade det stått ett stort moln för solen. Och fastän kvällsmaten stod på bordet, så hade alla de främmande, och pappa med förstås, rusat bort till dammen för att se på skenet.
När de kom tillbaka, så sa somliga, att det troligtvis var en ansjovisburk, som låg och blänkte på dammbottnen, andra menade, att det måtte vara lysved, som på ett eller annat sätt hade kastats ut i dammen, men fru Hedberg ville inte gå med på varken den ena eller den andra förklaringen. Hon sa, att det, som hon såg, var ett blåaktigt fosforskimmer, som steg opp ur vattnet, och att det helt enkelt var något övernaturligt och mystiskt.
Och vi barn var också med borta vid dammen, men vi kunde aldrig se det minsta grand märkvärdigt. Vi var nästan fallna för att tro, att fru Hedda Hedberg hade hittat på alltsammans.
Men de stora hade så förfärligt roligt av detta hemlighetsfulla skenet. Var kväll gick de i högtidlig procession bort till dammen för att se på den där fosforglansen, som lyste opp ur vattnet. Och somliga såg den, och andra såg den inte, och det var ett evinnerligt disputerande. Till sist föreslog morbror Oriel, att den nya Mårbackasjön skulle heta Fosforesken, och det var de alla med om.
Men detta märkvärdiga skenet, som steg opp ur Mårbacka-dammen, blev omtalat i hela socknen, och när det blev pappas födelsedag och klockar Melanoz skulle skriva vers till pappas ära, som han brukade, så kom också dammen in i födelsedagsverserna.
Det var ett långt poem, och det gick på samma melodi som »Jag minns den ljuva tiden» av fru Lenngren. Det var herrarna Schullström och Gustav Asker och fru Jakobsson, som var syster till herrarna Schullström, som sjöng fram det, och det var så utmärkt både vackert och roligt, men jag kan omöjligt komma ihåg något mer än de raderna, som handlade om dammen.
»Och detta skönhetssinne,
som skapat av ett träsk
en insjö, som till minne
fått namnet Fosforesk!»
2.
Sedan kan jag inte minnas, att det hände något märkvärdigt med dammen förrän nästa år på våren.
Men då kom Barn-Maja en morgon in i barnkammarn och talade om, att nu var det slut med Mårbacka-sjön, nu hade den gamla ankdammen kommit tillbaka. Mer ville hon inte säga, utan vi skulle få se själva, när vi blev klädda och kom ut.
Och vi hade förstås varit så högfärdiga över att vi hade en sjö på Mårbacka, liksom de har på Gårdsjö och på Herrestad, så att vi riktigt kastade på oss kläderna och sprang ut. Och då såg vi med våra egna ögon, att Barn-Maja hade talat sanning.
Se, det var mitt i värsta vårrusket, och dagen förut hade det varit islossning på Mårbacka-sjön. Vi hade aldrig sett den så grann som då, efter det att den hade kastat av sig sitt istäcke. Den hade varit full av vatten ända till brädden, och det hade gått riktiga vågor på den. Och det hade strömmat vatten från skogen till den i väldig mängd, och dammluckan hade släppt fram så mycket vatten, att vi nästan hade funderat på att sätta dit det där hammarverket, som Johan hade snickrat ihop åt oss och som vi annars brukade placera borta i Tvättbäcken.
Men nu i natt måtte det ha regnat alldeles förfärligt, och dammen hade blivit så full, att den hade sprängt bort hela vallen, som Sven i Paris och Magnus Engström hade lagat i ordning förra sommaren. Vi blev rent häpna, när vi såg, att vattnet hade haft en sådan styrka, att det hade tagit med sig stora stenar och kastat ut dem på åkern. Gruset hade det fört med sig än längre bort, och några pilkvistar, som pappa hade planterat på vallen, de var visst nu på väg ner mot Fryken.
Det var riktigt en förödelsens styggelse. All den marken, där vattnet dagen förut hade svallat så stolt, den låg nu bar. Den var endast lersörja med en och annan vattenpuss. Det enda, som fanns kvar oskadat, var den gamla ankdammen.
Den låg där liten och rund som förr inom sina gamla, trygga väggar. Den var varken större eller mindre än vanligt, men vi tyckte nog, att vi kunde se på den, att den var litet skadeglad och trodde, att nu skulle den återigen få komma till heders.
Men det var förstås omöjligt för pappa att låta alltihop gå tillbaka till det gamla. Han hade ju fått mer beröm för detta försköningsverket än för något annat av sina företag. Klockarn hade skrivit vers om det, alla släktingarna hade varit intresserade, och fru Hedberg hade sett det där märkvärdiga blåaktiga skenet sväva över dammvattnet. Han var så gott som tvungen att bygga opp dammvallen än en gång. Det var hela gårdens ära, som stod på spel.
Och fastän det var bråttom med vårarbetet, så kunde inte pappa ge sig ro att ta itu med det, förrän han hade gjort i ordning dammvallen. Det blev att köra sten och ler och grus till dammen och bända och mura och fylla i stället för att harva och så. Och Lars i London och Magnus i Wien, de skakade på huvudet åt dessa nya ordningarna, men gubben Per i Berlin, som var finne och förstod sig på hemligheterna i naturen, han sa rent ut, att allt det här skulle bli ett onödigt besvär, för det märktes ju, att det bodde några i den gamla dammen, som helst ville ha det på det sättet, som de var vana vid ifrån hedenhös.
Men vallen blev rest, och den blev klädd med torv och inte bara med grus som den förra. Och den blev planterad med två rader pilkvistar, som skulle sända sina långa rötter ner mellan stenarna och hjälpa till att hålla dem samman.
Och det var ett duktigt arbete, och efter bara ett par regnskurar blev dammen på nytt fylld med vatten, och när som de främmande kom i augusti, så låg Mårbacka-sjön där och sken och glittrade alldeles som förra året. Den enda skillnaden var, att fru Hedberg inte kunde märka något blåaktigt fosforskimmer över vattenytan. Det måtte visst ha blivit bortsköljt i den stora förödelsen på vårsidan.
Nästa år var pappa förfärligt aktsam under hela islossningstiden. Han gick var dag längsmed hela vallen och såg efter om det skulle finnas några sprickor i den, där vattnet kunde slippa ut. Och så snart som en enda droppe vatten visade sig på utsidan av vallen, så bådade han opp folk, för att de skulle förstärka vallen med sten och ler och grus.
Och om det regnade en natt, så steg pappa opp och gick bort till dammen och stod vakt där, ifall det skulle hända något.
Och vi var i en sådan oro i hela huset för dammens skull. Det var ingen, som kunde känna sig lugn, förrän sommaren kom och alla vårstormar och oväder var undanstökade.
Jag tror nog, att det blev småsprickor i dammvallen varenda vår, så att den jämt måste stöttas och lagas, men den blev inte alldeles bortsköljd förrän det året, då pappa hade legat på de våta lakanen och fått lunginflammation.
Då hade mamma inte alls haft tid att tänka på dammen eller att låta stoppa igen småsprickorna. Och det blev så tidig islossning det året, och det var påsk, och det var så förfärligt motigt alltsammans.
Stalldrängen kom och talade om sent på påskafton, att vattnet hade börjat tränga ut under vallen, och mamma sa, att det var för illa, och hon bad honom, att han skulle försöka att få tag i någon, som kunde hjälpa oss.
Men det var förstås omöjligt, för det var ju påsk, och de hade skaffat hem brännvin i stugorna, och ingen brydde sig något vidare om den där dammen, som bara var konstgjord och inte hade funnits på gården mer än ett par år.
Och på det sättet fick vattnet hålla på att arbeta, som det bäst ville, hela påskdagen, och på annandagsmorgon låg hela vallen nere på åkern som förra gången. Och hela dammbottnen låg naken så när som på den gamla ankdammen. Den låg inom sina bräddar lika rund och trygg som vanligt, och den blinkade och glittrade, som om den var lycklig över att åter vara ensam herre på täppan.
Men när pappa kom opp och fick veta, att vallen hade förolyckats än en gång, så blev han så ledsen, att vi nästan trodde, att han skulle bli sjuk på nytt. Det första han gjorde, så snart som han själv kunde styra och ställa på gården, det var att resa opp dammvallen för tredje gången.
Han var nog inte så glad att igen få lov att ta itu med vallen. Det var brått med vårarbetet, och folket var uttröttat på det eviga arbetet med dammen, som inte var till ett grand nytta. Men det var ingenting annat att göra, för pappa sa, att gårdens ära krävde, att Mårbacka-sjön skulle hållas vid makt. Det var alldeles omöjligt för pappa efter allt beröm, som han hade fått, att gå tillbaka till den gamla ankdammen.
Men tänk, att det föll sig så, att just medan alla dagsverkarna höll på att knoga med sten och grus borta vid dammen, kom farbror Wachenfeldt resande! Han hade på något sätt fått reda på pappas sjukdom, och han kom för att höra hur det stod till med honom.
Farbror Wachenfeldt höll in hästen, då han såg hur det arbetades på den nya vallen, och skakade på huvudet. Och när han sedan
