han tyckt förut också, men aldrig som i dag. Möblerna stodo inte så där stelt utmed väggarna som på andra håll. Det var lätt och behagligt här inne. Allt hade fått sin prägel av henne, som bodde här.
De hade gått igenom salongen och kabinettet och nådde fram till sängkammardörren. Här fick han ett tecken av Jaquette, att han skulle vänta, medan hon ensam gled in i rummet.
Han strök sig över pannan och sökte påminna sig varför han var ditkommen. Men han kunde inte tänka på något annat, än att han var hemma och att han skulle få se modern.
Jaquette kom ut igen och hämtade honom. Och när han nu såg sin mor, som låg där blek, med förband om panna och arm, kände han som en stöt för bröstet och kastade sig ner på knä framför bädden. Hon uppgav ett fröjderop, slog den friska armen om hans hals, drog honom intill sig i en lång omfamning och kysste honom.
De sågo in i varandras ögon och voro så överlyckliga. I det ögonblicket fanns det ingenting, som skilde dem åt. Det var glömt alltsammans.
Han hade inte gjort klart för sig, att modern skulle se så svag och bräcklig ut, och kunde knappast behärska sin rörelse. Han frågade mycket ömt efter hennes tillstånd. Hon kunde inte undgå att märka hur han höll av henne.
Men detta var det bästa botemedel för den sjuka, och hon drog honom intill sig än en gång.
»Det betyder ingenting. Allting är bra nu. Jag har glömt bort hur det kändes.»
Av svaret förstod han, att hon älskade honom som förr. Och på samma gång visste han, att han hade fått igen allt det, som han nyss hade sörjt som förlorat. Han fick återigen räkna sig som son i detta präktiga hem. Han hade ingenting mer att önska.
Men mittunder det, att han kände sig som lyckligast, kom en oro över honom. Han hade rakt inte vunnit det, som han hade rest ut för. Modern hade inte bett honom om ursäkt, och det såg inte heller ut, som om hon tänkte på att göra det.
Han kände en stark frestelse att inte alls bry sig om några ursäkter. Men det var dock en ganska viktig sak för honom. Om överstinnan erkände, att hon hade gjort orätt mot honom, skulle han få en helt annan ställning i hemmet, och föräldrarna skulle bli tvungna att ge med sig i fråga om giftermålet med Anna Svärd.
Därtill kände han sig fullkomligt trygg och litet övermodig, efter att modern hade gett honom ett så gott mottagande. »Det är bäst att få den här frågan ur världen nu genast», tänkte han. »Det är inte sagt, att mamma är så mild och öm en annan dag.»
Ända dittills hade han legat kvar på knä, nu reste han sig upp och satte sig på stolen, som stod bredvid sängen.
Han var litet förlägen, därför att han skulle gå till rätta med sin egen mor. Men då fick han en idé, som han blev riktigt glad åt". Han kom ihåg, att förr i världen, när han eller systrarna hade begått någon försyndelse, som modern väntade att de skulle be om förlåtelse för, hade hon alltid tilltalat brottslingen med dessa ord: »Nåväl, mitt barn, har du ingenting att säga mig?»
För att nu på ett lätt och ledigt vis komma in på det brydsamma ämnet rynkade han pannan, satte pekfingret i vädret, men smålog på samma gång, så att modern skulle förstå, att han ville vara lustig och skämtsam.
»Nåväl, mamma, har mamma ingenting att säga mig?»
Överstinnan tycktes inte begripa det minsta. Hon låg stilla och såg frågande på honom.
Den stackars systern däremot hade dittills stått där så glad och bevittnat det lyckliga mötet mellan modern och brodern. Men nu såg hon förskräckt ut och lyfte oförmärkt upp handen för att varna honom.
Karl-Artur var fullt och fast övertygad, att överstinnan skulle bli förtjust över hans påfund och svara i samma ton, så snart som hon hade förstått meningen. Han lät visst inte varna sig, utan han fortsatte.
»Nog har väl mamma förstått, att jag i torsdags blev litet förargad över att mamma hade försökt att skilja mig och min fästmö från varandra. Jag hade aldrig kunnat tro, att min lilla mamma skulle kunna vara så grym emot mig. Jag blev så ledsen, att jag for min väg utan att vilja återse mamma.»
Överstinnan låg lika stilla. Karl-Artur kunde inte märka minsta spår till vrede eller missnöje. Systern däremot tycktes bli mer och mer orolig. Hon smög sig närmare, och bakom sänggaveln gav hon honom ett hårt nyp i armen.
Han begrep nog vad hon menade, men han var så säker om att han bättre än Jaquette förstod sig på hur överstinnan skulle tas, att han gick på som förut.
»Ja, mamma», sade han, »när jag skildes från pappa i fredags morse, försäkrade jag honom, att jag aldrig mer skulle komma inom dessa väggar. Men nu är jag här i alla fall. Jag undrar allt om den klokaste frun i Karlstad kan förstå varför jag är kommen.»
Här gjorde han ett uppehåll. Han var säker om att när han hade sagt så mycket, skulle modern fortsätta av sig själv. Men det gjorde hon inte. Hon drog sig bara litet högre upp på kudden och höll ögonen fästa på honom så ihärdigt, att han nästan tyckte, att det var plågsamt
Han kunde inte låta bli att undra om moderns förstånd hade blivit försvagat genom sjukdomen. Hon brukade väl kunna tyda halvkvädna visor. Men när hon nu inte gjorde det, så blev han tvungen att fortsätta.
»Det var verkligen min mening att aldrig återse mamma, men då jag nämnde detta för en väninna, frågade hon mig om det inte var mamma, som begärde, att man skulle be om ursäkt för varje den minsta förseelse, och så undrade hon om inte mamma också själv ...»
Längre kom han inte. Jaquette avbröt honom än en gång. Hon riktigt skakade honom i armen.
Med detsamma bröt överstinnan den långa tystnaden. »Nej, stör honom inte, Jaquette», sade hon, »låt honom fortsätta!»
När modern sade dessa ord, genomfors Karl- Artur av en liten aning, att hon inte var alldeles nöjd med honom, men han sköt den åt sidan. Inte var det möjligt, att hon fann honom hård och kärlekslös. Han hade ju tagit på saken så lekfullt och lätt. Hon kunde inte begära större skonsamhet.
Nej, modern hade nog bara velat hindra Jaquette från att störa honom gång på gång. I alla fall hade han nu sagt så mycket, att det var bäst att tala till punkt.
»Det var denna min väninna, mamma, som skickade mig hit. Hon sade mig, att det var min plikt att fara till mamma, eftersom mamma inte kunde komma till mig. Minns mamma hur mamma en gång reste till Uppsala, för att jag skulle få be mamma om förlåtelse? Hon sade mig, att hon var övertygad, att mamma erkände, att mamma ...»
Att det skulle vara så svårt att gå till rätta med sin mor! Orden alldeles torkade bort i munnen på honom. Han stammade, och han hostade, och till sist var det ingenting annat att göra än att tiga.
Ett litet leende for över ansiktet på överstinnan. Hon frågade vem den väninnan var, som hade så goda tankar om henne.
»Det var Thea, mamma.»
»Var det inte Charlotte, som trodde, att jag låg här och längtade efter att få be dig om förlåtelse?»
»Nej, inte Charlotte, mamma, utan Thea.»
»Jag är glad, att det inte var Charlotte», sade överstinnan.
Därmed drog hon sig än högre upp på kudden och försjönk åter i tystnad. Karl-Artur sade ingenting, han heller. Han hade fått säga modern vad han önskade, fastän inte med så stor vältalighet, som hade varit av nöden. Nu var intet annat att göra än att vänta.
Han betraktade modern under tiden. Säkert låg hon där och hade en svår strid med sig själv. Att erkänna sin orätt för den egna sonen, det gick nog inte i första taget.
Rätt som det var, kom hon med en ny fråga. »Du har klätt dig i prästrock?»
»Jag ville visa mamma i vilket sinnelag jag var kommen.»
Ett nytt leende for över hennes drag. Han blev rädd, när han såg det. Det var elakt och spefullt.
Plötsligt tyckte han, att ansiktet borta på kudden såg ut, som om det skulle vara hugget i sten. Orden, som han väntade på, kommo inte. Han råkade i ångest över att det inte skulle bli henne möjligt att ångra och avbedja.
»Mamma!» utropade han och lade in i rösten så mycket han förmådde av förmaning och förväntan.
Då kom en förändring. Blodet sköt upp i ansiktet. Överstinnan reste sig i bädden, lyfte den friska armen och skakade den framför honom.
»Det är slut!» ropade hon. »Guds tålamod är sl — — —» Hon kunde inte mer. Det sista ordet dog bort otydligt och matt, och hon sjönk ner på huvudgärden. Ögonstenarna rullade uppåt, så att endast vitögat syntes. Handen föll ner på täcket.
Jaquette ropade högt på hjälp och sprang ut ur rummet. Karl-Artur kastade sig framöver modern. »Vad går det åt dig? Mamma, mamma! Men ta det då inte så hårt!»
Han kysste mun och panna, som om han ville försöka kyssa liv i henne.
Medan han låg så, kände han ett hårt grepp i nacken. Någon hade fattat tag i hans rockkrage, och liksom han skulle ha varit en maktlös liten hundvalp, bars han av en stark hand ut ur rummet och slängdes ner på golvet.
I detsamma hörde han fadern säga med en förfärlig röst: »Jaså, du har kommit tillbaka. Du kunde inte ge dig till freds, innan du alldeles hade gjort slut på henne.»
II.
När klockan visade på halv åtta samma måndagsmorgon, ringde det på hos borgmästarns, och den gamla förståndiga jungfrun, som skötte hushållet, skyndade sig ut i tamburen för att öppna.
Den, som stod utanför dörren, var Karl-Artur Ekenstedt, men jungfrun tänkte för sig själv, att om hon inte hade bott i Karlstad i så många år och sett honom både som pojke och som vuxen, skulle hon inte ha känt igen honom. Han var blåröd i ansiktet, och de vackra ögonen voro så utsprängda, att det såg ut, som om de skulle ramla ur sina hålor.
Eftersom jungfrun i lång tid hade tjänat hos borgmästarns och hade samlat en liten erfarenhet i hithörande ting, tyckte hon, att unge Ekenstedt såg ut som en mördare, och allra helst skulle hon inte ha släppt in honom. Men då han i alla fall var son till överste Ekenstedt och till den rara överstinnan, så var det inget annat att göra än att be honom stiga in och sitta ner och vänta. Borgmästarn var ute på sin vanliga morgonpromenad, men han åt frukost klockan åtta, och till dess skulle han nog vara tillbaka.
Men om hon hade blivit skrämd bara av att se unge Ekenstedt, så blev hon inte lugnare, när hon märkte, att han gick förbi henne utan att hälsa eller säga ett ord, alldeles som om han inte hade sett, att hon fanns där.
Det var ju klart, att det inte stod rätt till med honom. Alla överstinnan Ekenstedts barn voro annars hövliga och beskedliga. Den här sonen måtte ha råkat ut för en stor olycka.
Han gick från tamburen in i borgmästarns rum, och hon såg, att han slog sig ner i gungstolen, men där blev han inte sittande länge. Snart gick han fram till skrivbordet och började på att riva i borgmästarns papper.
Hon var ju tvungen att gå ut i köket och se på klockan, så att inte äggen, som borgmästarn skulle ha till frukost, blevo för hårdkokta, och så skulle hon duka och lägga på kaffe. Men hon kunde inte glömma unge Ekenstedt. I varannan minut sprang hon in i rummen för att kasta ett öga på honom.
Nu gick han fram och tillbaka i borgmästarns rum. Än var han borta vid fönstret och än vid dörren, och
