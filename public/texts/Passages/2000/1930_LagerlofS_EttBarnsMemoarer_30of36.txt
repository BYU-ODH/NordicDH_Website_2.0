lyktorna glimmar fram ur mörkret, när som pojkarna springer omkring och sätter ut dem. Och himlen blir på en gång så djupt blå, och de höga rönnarna, som står nedanför rundeln, blir alldeles svarta. Och det är så stilla och inte alls kallt. Och i samma ögonblick, som klockarn talar om att pappa for till Sunne för att piska opp de där barnen, så känner jag, att värken i hjärtat mildras litet. För jag bryr mig ju inte alls om Prästberg, men jag tycker ändå, att det är roligt, att pappa ville hjälpa honom.
»Ja, han reste,» fortsätter klockarn och småler litet med detsamma, »men nu bar det sig inte bättre, än att när han for förbi Sunne prostgård, stod prosten och mamsell Eva där utanför, just hemkomna från morgonpromenaden. Och löjtnanten har alltid tyckt mycket om professor Fryxell, så att han hoppade ur åkdonet och gick fram och hälsade. Och de bad honom genast, att han skulle följa med dem in och språka en stund. Och professor Fryxell har alltid mycket att berätta, och han har känt löjtnanten, alltifrån det att han var pojke, och jag skulle vilja säja, att han har en viss svaghet för honom. Därför så blir han alltid i gott humör, när han råkar honom, och det var mångt och mycket, som kom på tal dem emellan. Men när en timme hade gått, så kom löjtnanten ihåg varför han hade rest till Sunne, och han rusade upp och sa’ att nu måste han bort.»
Och jag tycker, att det är synd om pappa, därför att detta pinar honom. Han vrider och vänder sig på stolen. Han kan rakt inte stå ut med att klockarn ska berätta något om honom själv.
»Men mamsell Eva Fryxell hade väl märkt, att gubben Anders hade trevligt med löjtnant Lagerlöf,» säger klockarn, »och hon bad, att han inte skulle ha så brått att fara sin väg. Kunde han inte i stället stanna och äta middag? Och när då löjtnanten säjer nej och skyller på ett angeläget ärende, så vill hon veta vad det kan vara. Och till sist så blir löjtnanten tvungen att tala om vad saken gäller. Och professorn hör det ju också.»
»Aj då!» ropar farbror Hammargren. »Det var just den rätte!»
»Ja, det tror jag att man kan säja att det var,» säger klockarn, »ty, som jag redan har sagt, så tycker professorn om löjtnanten. Så snart som han fick höra historien om Prästberg, tog han löjtnanten vid handen och förde honom in i sitt arbetsrum, där det stora skrivbordet står mittpå golvet och hela rummet för övrigt är fullt av böcker och dokumenter. Och jag för min ringa del kan aldrig komma in i det rummet, utan att jag känner mig som i en helgedom och borta från allt smått och jämmerligt, och löjtnant Lagerlöf kände det nog på samma sätt. Och nu drog professorn ut en låda i skrivbordet och visade löjtnanten en väldig mängd med brev och tidningsartiklar.
»’Nu ska du se, Erik Gustav,’ sa han. ’I den här lådan har jag allt det samlat, som blev skrivet om mig på den tiden, då jag gav ut min historias tjuguandra till dess tjugunionde del, de, som handlar om Karl den tolfte. Det var inte litet smörj, som jag då fick. Jag kan nästan säja, att man gick värre åt mig, än barnen har gått åt din Prästberg, ty jag blev både illa utmålad och skamfilad, och det gällde mig själv personligen och inte bara min båt. Min käre Erik Gustav, goda vänner har vi ju alltid varit, men inte kom du den gången resande med andan i halsen för att piska upp mina angripare.’
»Professorn hade talat vänligt och med en skälmaktig glimt i ögat, men man kan nog förstå, att löjtnanten skulle bli generad. Han sökte visst ursäkta sig med att professor Fryxell var en man, som kunde försvara sig själv.
»Då skrattade professorn. ’Nej, du, Erik Gustav,’ sa han. ’Det är inte så landet ligger, utan det hänger nog i stället ihop på det sättet, att vi svenskar, du alldeles säkert och jag med till en viss grad, tycker om äventyrare och galenpannor, sådana där som Agrippa Prästberg och Karl den tolfte. Och det är detta, som gör, att du kommer hit och vill piska upp Sunne-ungarna, som har varit stygga emot honom. Men tänk nu efter, Erik Gustav! Tycker du, att den karln förtjänar, att löjtnant Lagerlöf gör sig till hans riddare? Vi här uppe i Sunne betraktar honom som en riktig landsplåga. Och du, som nu är en ansedd och dugande ...’»
Nu står pappa inte ut längre. »Akta sig, Melanoz!» säger han och knackar med knogarna mot bordskivan.
»Ja, ja, löjtnanten,» säger klockarn, »det är strax slut. Nu ska jag endast tala om hur det gick.»
Och jag tror, att det var bra, att pappa knackade i bordet, för annars hade väl klockarn aldrig slutat opp att tala om professor Fryxell, för honom älskar han. Och det är ju inte mer än rätt, för det är professor Fryxell, som har hjälpt honom, så att han, som bara var en fattig bondpojke, nu har blivit klockare och folkskollärare.
»Ja, det var ju klart, att löjtnanten skulle få lov att ge med sig,» fortsätter klockarn. »Han blev tvungen lova, att han skulle stanna på middag, och inte bara det, utan också att han skulle fara hem utan att kasta sig i några vidlyftigheter för Prästbergs skull. Jag ska säja, att det är inte så lätt att stå emot en sådan där kämpagubbe som professor Fryxell. Man kan inte låta bli att känna sig liten och ringa inför honom, även om man annars kan tycka sig vara en duktig karl. Så att jag förstår nog, att löjtnanten gav med sig, men jag förstår också, att han var lite missbelåten i djupet av själen och tyckte, att han hade svikit krigskamraten. Och det kunde nog inte professorn undgå att märka.»
Nu knackar pappa i bordet än en gång.
»Ja, ja, löjtnanten,» säger klockarn. »Nu är det ju endast ett par ord kvar. Jo, efter middagen tog professorn löjtnanten med sig ut i trädgården, och de gick utför de breda trapporna mellan de vackra terrasserna, som leder ned till Fryken. Och när de kom på den nedersta terrassen, som alldeles hänger ut över vattnet, så vad såg de rätt framför sig, om inte Moses och den lilla ekstocken, där Prästberg låg på bottnen och sörjde, såsom han hade sörjt alltsedan den dagen, då olyckan hände? ’Ja, där ser farbror, att det är sant, som jag sa,’ skyndar sig löjtnanten att påvisa. ’Han kan inte mer bo i sitt hus.’
»’Ja, jag ser,’ säjer professorn. Men med detsamma gick han allra längst ut till balustraden och tittade ned på Moses. ’Vad säjer du, min käre Erik Gustav, om den här rödfärgen?’ frågar han.
»Ty professor Fryxell har allt ögonen med sig, han, och han hade genast märkt, att Moses inte var röd, utan snarare grårandig. Sjövattnet däremot, det var rött vida omkring.
»Och så lutade sig professorn ned över balustraden och ropade till Prästberg: ’Hör nu, Prästberg!’ sa han, ’blandade han inte något rågmjöl i rödfärgen, som han kokade häromdagen?’
»Prästberg for upp och stod raklång i båten med ett enda språng.
»’Visst tusan!’ ropade han. ’Professorn har rätt. Jag hade glömt blanda i något rågmjöl.’
»Han visste så väl som någon, att det är en nödvändig sak att blanda rågmjöl i rödfärgen — annars fastnar den inte, utan man kan tvätta bort den som krita —, men han hade väl haft så brått att måla Moses, så att han hade glömt det.
»’Ja, det var tur det, Prästberg,’ sa professorn. ’Nu kan han nog snart flytta in i huset igen.’
»Sedan vände sig professorn till löjtnanten. ’Nu ska vi för det första gå och tala med de här välgörande döttrarna mina, Louise och Matilda,’ sa han. ’De har god reda på alla barn, som finns här i trakten, och de får snart veta vilka som har varit med om ofoget. Och nu ska de ungarna få i uppdrag att skura ren Moses både utan och innan, ty något straff bör de ju ha, och jag tror, att detta blir dem en bättre lärdom än att få stryk. Och på det sättet får Prästberg huset tillbaka, och du kan fara åter till ditt hem efter väl förrättat värv, min käre Erik Gustav.’»
Nu knackar pappa i bordet för tredje gången.
»Ja, jag förstår,» säger klockarn. »Jag får inte tala om hur löjtnanten tackade professor Fryxell, och det kan jag ju låta bli.»
Men i detsamma reser klockarn sig opp med toddyglaset i handen.
»Herr löjtnant Lagerlöf,» säger han, »jag tror, att vi allihop är så glada åt att löjtnanten den gången reste upp till Sunne för att hjälpa den gamla krigskamraten. Jag föreslår, att vi höjer ett trefaldigt leve för löjtnant Lagerlöf.»
Och så ropas det hurra, och när det är gjort, så ser vi, att nu är illuminationen färdig och alla de kulörta lyktorna utsatta. Och blommorna på faster Lovisas rabatter har blivit genomskinliga som glasblommor, och borta i buskagerna skiftar lövverket i blått och gulvitt och skärt och allt möjligt. Och natten är stilla och varm, och det strömmar fram något besynnerligt fint och doftrikt, som fyller ens hjärta med fröjd.
Men på sandgången nedanför trappan står Schullströmmar och Askrar och sjunger:
»Vem är, som ej vår broder minns?»
VID BRYGGAN.
Och vi har kört ner till Herrestads brygga med både täckvagnen och droskan och ett stort packlass, därför att morbror Schenson och Ernst och Claës och Alma ska resa till Karlstad, och morbror Oriel Afzelius och moster Georgina och Elin och Allan ska resa till Stockholm.
Just som vagnarna skulle fara från Mårbacka, så sa pappa, att det fanns rum, så att ett par av oss barn kunde få åka med, om vi hade lust. Och på det sättet har Gerda och jag kommit med till bryggan. Och vi har just inte haft så god plats på bortvägen, men vi vet, att när vi åker hem, får vi sitta på framsätet i droskan, och det är egentligen därför, som vi har följt med.
Pappa är alltid så noga med att de främmande ska komma åstad i god tid, när de ska resa med ångbåten. Därför började vi äta avskedsfrukosten klockan nie, klockan tie körde vagnarna hemifrån, och nu klockan elva är vi nere vid bryggan.
Det är alldeles säkert, att vi ska få vänta här minst en timme, för ångbåten, »Anders Fryxell», brukar aldrig komma till Herrestads brygga förrän klockan tolv. Morbror Schenson och morbror Oriel hade just inte varit så nöjda med att de skulle behöva resa så tidigt, men pappa sa, att det kunde hända så mycket på vägen. Hästarna kunde bli halta, eller också kunde hjulringarna lossna, så att det var allt bäst, att de hade god tid på sig.
Och så snart som vi har kommit ner till bryggan, så går vi förstås ut på yttersta kanten av den och tittar norr ut efter ångbåten. Men ingen ser den minsta skymt av den, och det är ju inte heller att vänta.
Sedan går moster Georgina och sätter sig på en stenhäll i skogsbacken ovanför bryggan, och morbror Oriel slänger sig ner på mossan bredvid henne och ligger där raklång med hatten över ansiktet och säger, att vi får inte glömma att väcka honom, när ångbåten kommer. Morbror Schenson slår sig ner på stenhällen bredvid moster Georgina för att konversera, men det sätter moster inte något värde på.
»Vet Schenson, han kan gärna lägga sig att sova liksom Oriel,» säger hon. »Jag ska hålla mig vaken och tala om när ångbåten kommer.»
Ernst och Claës och Alma och Elin och Allan och Gerda och jag, vi gör en tur inåt Herrestadsparken. Vi går och tittar på ingenjör Noreens vackra paviljong, som nu får ruttna ner, därför att Noreens inte längre bor på Herrestad, utan på ett litet ställe i närheten av kyrkan, som heter Eriksberg. Vi går också till
