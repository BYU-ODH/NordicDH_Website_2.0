ned mot bordet. Gamla frun satt i ovisshet och tvivel. Brukspatronen var ond.
Hon blev harmsen, unga frun också. ”Vad är det för hustru du vill ha”, sade hon, ”när du begär, att hon skall ljuga för allt hederligt folk? Tänkte du gifta dig med ett skarn, som skulle förneka sina föräldrar? Jag tänker du haft nog av den hustrun redan.”
”Det vete Gud”, sade gamla frun.
”Jag är minsann led åt det, jag ock”, sade den unga. ”Jag har måst äta all den syndiga kalasmaten och gått i för trånga skor en hel vecka. Likaså gärna ville jag vara fri för det alltihop nu. Jag var dum, när jag gick in på det, men det var så ött för mig, att jag skulle bli fru här.”
Hon gick så fram till gamla frun. ”Kära fru”, sade hon och neg, ”låt mig vara en god dotter för min egen mor, och jag skall också bli det för er.”
Gamla frun fick i ett nu tårarna i ögonen. ”Bevars, bevars”, sade hon och kysste henne. ”Var det detta, som gjorde dig så tokig, Anna Maja?”
Den unga lade huvudet mot hennes skuldra och snyftade.
”Nej, gråt inte du”, sade gumman. ”Vet du jag riktigt håller av dig för det. Det var bara Johan Henriks dumheter. Han kan gärna se sur ut nu en stund. Men tror du han kan vinna något med det, när vi två hålla ihop?”
1893.
NJALAS BRAGD.
Det var en mörk och dyster natt å fjällen.
En skara krigare, som stungo luften
med vassa lansar, skyndade längs stigen
i jäktad snabbhet, flämtande och krökta.
De kände icke stigen, men en fånge,
den unge lappen Njala, ledde tåget.
Han sprang där vapenlös framför de andra
och svängde över huvudet en fackla
och förde fienderna rätta vägen,
som ledde till hans landsmäns lägerplatser,
till kåtor, där de sovo utan fruktan,
där barn och gubbar sovo under trygghet,
där allt var samlat, hjordar, skatter, kvinnor.
Där Njala sprang, föll facklans röda sken,
och allt hans öga mötte blev som blod.
En blodvåg, som fördränkte och förgjorde,
var vad han hörde vältra fram bakom sig.
Högt fräsande och skummande av ondska,
den skulle storma mot hans landsmäns läger
och endast efterlämna död och jämmer.
Nu krökte vägen ut mot fjällets brant,
där det med lodrät vägg steg upp ur havet,
och lappen tänkte på de många kära,
som desse voro komne till att mörda,
såg barnen stungna av de långa lansar,
vars spetsar blänkte i hans facklas strålar,
och hörde skrien, skränet, nåderopen.
Han sprang framåt, så snabbt att ovänsskaran
knappt kunde följa, nådde klippans brant,
sprang själv åt sidan där men slängde facklan
rätt utåt i det tomma avgrundsdjupet.
Och hopen, som kom efter, följde facklan
i hejdlös hast och störtade mot djupet.
Den arme Njala hörde några skrän
och några dova fall och tunga stötar,
men allt var över på en kort sekund.
Av dem han fruktat levde ingen mer.
Han hade övervunnit hela skaran,
han ensam, vapenlös, en usel fånge!
Men Njala kvarlåg darrande å branten
och hade icke kraft att vandra hemåt
och ryste för sig själv i denna stund
och för den bistert hårda bragd han övat.
Han hörde havets dån ur avgrundsdjupet.
Det växte, växte, framsjöng uti natten
en väldig sång, som han förstod att tyda.
”O Njala, yppa aldrig detta dåd!
Tag aldrig pris för detta mörkrets dåd!”
Men Njala sökte upp de kära fränder,
och modet växte, då han stod bland mänskor.
Han lät dem alla veta vad han verkat
och såg dem alla glädjas åt hans bragd.
Den tappres rykte bars i hast kring landet.
Av sånger gjordes han till folkets hjälte.
Han hade endast glädje av sin gärning.
Den tappre Njala fick en härlig hustru,
som födde honom fyra vackra söner.
Och dessa lekte nu en dag å fjällen
med Njalas fränders barn i lust och gamman.
Då uppstod en i barnens flock och sade:
”Vi skola leka Njalas lek å fjällen.”
Då svängde de med käppar som med lansar.
Och en blev Njala, som av låtsat hot
tvangs att gå före dem och visa vägen.
Där sprang nu denne under högljudd klagan
och höll sin käpp upplyftad som en fackla
och ledde skaran under ökat språng
och under allas höga skratt till branten— — — —
Den dagen kom ett bud till lappen Njala:
”O Njala, Njala, sörj din forna lycka!
Sörj bragden, som vårt folk från ofärd räddat!
I dag, då barnen lekte Njalas lek,
ha i för häftigt språng de nalkats branten,
och dina söner störtade i havet.
De gingo främst. De andra kunde hejdas.”
Då uppstod lappen Njala, strödde jord
uppå sitt huvud, talte sorgsna ord:
”O, vem har lärt de unga Njalas lek?
Vi blev ej detta mörkrets dåd förtegat?
Om sådant måste göras, måste lidas,
vem var den dåren, som kungjorde bragden,
som lät sig prisas såsom folkets hjälte,
som lärde barnen glädjas åt sin gärning
och skapa lek av nattsvart nöd och ångest?
O Njala, Njala, lär att sådan bragd,
en sådan vild, förfärlig, dyster bragd
ej prisas skall i sånger, ej i lekar
men under tysta timmars kval begråtas.”
1893.
STOR-KERSTIN OCH LILL-KERSTIN.
Folksaga.
Stor-Kerstin och Lill-Kerstin stodo på förstugubron. På den gröna stigen kom den gamla trollkunniga kvinnan vandrande. Stor-Kerstin och Lill-Kerstin kysste hennes händer och kallade henne moder. ”O, du stora, mäktiga moder”, sade de, ”gör vår faders hjärta förståndigt. Två unga sköna kungasöner vilja gifta sig med oss, men vår fader ger ej sin tillåtelse därtill. Fräls honom ur hans dumhet, så att vi, fattiga bonddöttrar, få äta på guldfat och bliva smekta av furstars ringprydda händer.”
Svarade så den onda, fula häxan — hon var svart av ugnsot, hon var skrynklig som en disktrasa —: ”Aldrig förr har någon kallat mig moder eller kysst mina valkiga händer. Er skall jag visst hjälpa. Men då måsten I lova att lyda er fader i allt.” Stor-Kerstin och Lill-Kerstin började gråta. ”Aldrig”, sade de, ”få vi då bära kronor. Aldrig få vi draga pageuppburna släp utför vita slottstrappor.” Men den visa trollkvinnan vandrade vidare på gröna stigar.
Den fattige bonden kom hem och möttes av sina döttrar i huld lydnad. Vedbördan lyfte de från hans skuldror, halm strödde de på bänken, bröd lade de framför honom på bordet. Alltjämt gräto de. ”O, Stor-Kerstin och Lill-Kerstin”, sade han, ”den risiga enbusken skjuter inga skott med guldbarr, den röda räven lägger ej sina ungar på silkedynor. Om I buren guldbrokad, skullen I le åt min vadmalsjacka. När jag komme att söka er i era praktsalar, skullen I visa mig till hundgården.”
Stor-Kerstin och Lill-Kerstin gräto allt ymnigare tårar. Bonden slog handen i bordet. ”Jag skall skaffa er män, som ej le åt min vadmalsjacka. Jag skall skaffa er hem, där jag får sitta i högsätet.”
Bonden gick ut på förstugubron med Stor-Kerstin och Lill-Kerstin. Han bugade sig åt öster och väster. Han lyfte hatten för söder och norr. Han ropade ut i den stora skogen: ”Jag har en dotter, som heter Stor-Kerstin. Vill någon ha henne?”
Då svarade det från den stora skogen: ”Jag vill ha henne.”
Bonden ropade tillbaka av all sin makt:
”Kom och tag henne!”
Sprang då fram ur skogen den stora väduren med hornen vridna som en brödkringla och pälsen tjock som en klövervall. Bonden lyfte Stor-Kerstin på hans rygg. Väduren förde henne till en lövhydda långt inne i skogen och lämnade henne där. Myren stod full av hjortron och källan full av vatten. Stor-Kerstin levde där många dagar.
Bonden gick ut på förstugubron med sin yngsta dotter. Han bugade sig åt söder och norr. Han lyfte hatten för väster och öster. Han ropade ut över den stora sjön: ”Jag har en dotter, som heter Lill-Kerstin. Vill någon ha henne?”
Då svarade det från den stora sjön: ”Jag vill ha henne.”
Bonden ropade tillbaka av all sin makt:
”Kom och tag henne!”
Flög då upp från sjön den stora fiskmåsen med vingar breda som en stugudörr och ögon skarpa som glödgat järn. Bonden kastade Lill-Kerstin i hans klor. Fiskmåsen förde henne till sin klippgrotta ytterst på stranden och lämnade henne där. Stranden var full av musslor och klipphålorna av vatten. Lill-Kerstin levde där många dagar.
Väduren kom till Stor-Kerstin i skogen. ”I dag kommer din fader för att besöka oss. Nu måste du kalla mig herre och make och laga god mat åt din fader.” Svarade hon: ”Hjortron och blåbär äro lätt lagad mat. Vatten kan min fader dricka osjudet och ojäst.”
Men väduren slog sin panna mot ett träd, så att pannådrorna brusto och blodet strömmade. Då uppsamlade hon blodet och lagade åt sin fader svart palt. Då han kom, mötte hon honom med huld lydnad.
Bonden kom hem från besöket hos Stor-Kerstin. ”Sörj ej mer för din dotter”, sade han till sin hustru. ”Hon förde mig i högsätet och fägnade mig med ypperlig mat. Men i hennes hem fick jag lära att skaffa mat i mitt hus. Så här gör Stor- Kerstins man”, sade bonden.
Bonden körde huvudet mot muren, rände pannan trenne gånger mot hårda stenar. Blod kom ej, men sansen förgick honom. Den bistra döden var nära honom. Hustrun sade: ”Din dumhet skall bringa dig döden. Det blir din lön, därför att du skänkt dina döttrar åt oskäliga djur.”
Bonden gick att besöka Lill-Kerstin, sin yngsta dotter. Hon mötte honom med huld lydnad, välte fram åt honom släta stenar, bredde grön vass däröver till ett mjukt säte. Fiskmåsen kom flygande på vingar breda som stugdörrar. Mitt för bondens ögon dök han ned i sjön och hämtade upp pundstunga laxar. Lill-Kerstin gjorde sin fader en god måltid.
Bonden kom hem från besöket hos Lill-Kerstin. ”Sörj ej mer för din dotter”, sade han till sin hustru. ”Hon byggde upp ett högsäte åt mig och fägnade mig med ypperlig mat. I hennes hem fick jag lära att skaffa föda till mitt hus.”
Bonden gick ut på förstugubron. Han slog ut med armarna och tog ett långt språng. ”Se, hustru, snart kommer jag hem med pundstunga laxar”, ropade han. Då störtade han sig i det djupa vattnet. Fiskar fick han inga, men ett långt bad. På sjöbotten blev han liggande död.
Sade då väduren till Stor-Kerstin och fiskmåsen till Lill- Kerstin: ”Din fader är död. Gå nu hem och vänta den unga kungasonen, som skall smeka dig med ringprydda fingrar.”
Svarade Stor-Kerstin och Lill-Kerstin: ”Varför skulle jag längta efter de höga salarna? Varför skulle jag ej vara nöjd med den man min fader valt mig?”
Då störtade lövsalen över Stor-Kerstin och klipphålan över Lill-Kerstin. De stodo med pageuppburna släp nedanför vita slottstrappor, och de unga kungasönerna kommo ut ur slottsportarna och hälsade dem välkomna.
”En trollkvinna hade förvandlat oss till djur”, sade de, ”men nu äro vi åter prinsar!” Då logo Stor-Kerstin och Lill- Kerstin. ”Det var för att rädda oss hon gjorde det”, sade Stor-Kerstin. ”Det var för att pröva oss”, sade Lill-Kerstin.
1894.
KUNGAHÄLLAS FALL.
Till Kungahällas olycksdömda stad
ha Vendens härar kommit. Husen brinna.
En enda eldflod är den långa gatan.
I fiendernas våld är allting fallet.
Och ned till bryggorna, där venderskeppen
till avfärd rustas, föras gods och fångar.
Då stadens män och kvinnor drivas fram
som fångar över dessa långa bryggor,
där foten slinter uti levrat blod,
där brutna svärd och högar utav lik
påminna dem om nederlagets nesa
och där de se sitt bohag, allt de älskat
uppstaplat för att fraktas bort med skeppen,
då dessa arma mänskor, som nu ryckas
från hem och lycka bort till usel träldom,
där tåga fram, upplyfta de sin blick
till Anders präst, som, även han en fånge,
står högt på venderkungens eget skepp.
Den gamle prästen står i skeppets stam
och möter alla blickar, suger till sig
all gräslighet av vrede och förtvivlan,
som bor i dessa usla fångars hjärtan.
Hans öra lyssnar efter varje skri,
vart rytande av vrede är för honom.
Han ser hur nävar knytas, pannor rynkas,
då folket drager fram förbi hans plats,
och fast det vältrar bort i harmfull tystnad,
han känner
