honom, att hon ingenting förstod av Guds vägar och att hon inte en gång hade kunnat lära sig att läsa i bok, men hon blev ond på honom i alla fall. Hon svarade honom, att de här barnen hade blivit skickade till henne av Guds nåd och att hon inte visste vad ont hon hade gjort, eftersom de hade blivit tagna ifrån henne.
När mannen hade fått det svaret, hade han rest sig och gått sin väg utan ett ord. Och hon hade inte kallat honom tillbaka, och inte heller ångrade hon sig. Hon var som ett fat fyllt med besk galla. Det var inte lätt att komma nära henne, utan att bitterheten sköljde över.
Hon visste, att hon borde gå in i stugan och städa och flytta undan efter barnen, men hon var rädd för att gå in. Hon var rädd för den stora tomhet, som skulle möta henne.
Nu skulle hon komma att känna sig lika hjälplös och övergiven som första tiden efter giftermålet, innan hon hade tagit sig an barnflocken. Sedan dess hade hon känt trygghet och ro. Nej, att hon hade kunnat vara så dum och låta någon ta barnen ifrån henne!
Hon satt och såg för sig arbetsvagnen, som hade kört bort med dem. Barnen hade lastat den med sina klädbylten och med annat, som passade för dem att ta med sig. Några av de minsta hade fått åka, men farbrodern och de äldre skulle gå. Han hade skrattat och sagt, att det såg ut, som om han komme körande med ett skojarlass, för skojare bruka ju åka omkring på det där sättet med ungar och klädbylten.
Det hade gått så märkvärdigt lätt för barnen att säga farväl till henne. De hade bara tänkt på vagnen och hästen och på det, som de skulle ta med sig, och de hade varit mest ledsna över att kattungen inte ville följa dem. De hade knappast fällt en tår. Hon hade inte gråtit, hon heller. Men knappast voro de borta, förrän hon blev rädd. Hon tänkte på farbroderns ansikte. Det var inte så säkert, att han var så där mild och godmodig, som han hade visat sig i deras stuga. Han var visst både falsk och elak och snål. Barnen skulle få det svårt hos honom.
Detta kom för henne som något alldeles säkert, det var ingenting att tvivla på. Hon hade velat springa efter barnen och hämta dem tillbaka, men hon hade inte kommit sig för. Varför gjorde hon det inte, medan det ännu var tid? Nu kunde hon inte få ro för den tanken, att barnen skulle få frysa och svälta.
Det höll på att bli vår nu. Snön var borta, och solen sken milt och vänligt på henne, där hon satt. Barnen skulle snart ha kunnat flytta över i sin egen stuga, och då hade inte Karl-Artur fått det så svårt.
Hon försökte att muntra upp sig med att tänka på att hon hädanefter inte skulle behöva laga mat mer än åt en enda. Inte heller skulle hon behöva sitta uppe halva nätterna och stoppa trasiga strumpor.
Om hon bara visste, att de skulle få sina strumpor stoppade, dit de nu kommo! Om hon visste, att de skulle bli tillhållna att läsa sina böner om kvällarna! Den allra minsta, hon var så mörkrädd. Om hon bara visste, att någon tog vård om henne, som bara var sex år och inte tordes somna, om det inte satt någon bredvid henne och höll hennes hand!
Skåpet.
Ett par dagar efter att Anna hade lämnat barnen ifrån sig, var hon så rådlös och ångerköpt, att hon inte en gång förmådde städa undan efter dem. Hon var viss om att barnen fingo lida nöd och hård behandling hos sina släktingar och att en sträng räkenskap skulle bli avfordrad henne och hennes man, som hade låtit dem flytta till så dåligt folk.
Detta kom över henne utan hennes vilja liksom en febersjukdom. Hon sökte strida emot, men det gick inte. Hon hade ingen anledning i världen att oroa sig på detta sätt, men hon kunde inte bli fri tanken, att farbrodern, som hade kommit och hämtat barnen, hade ett styggt och farligt ansikte, och hans hustru, om vilken hon ingenting visste, utmålade hon för sig som den värsta häxa. Hon hade också klart för sig, att straffet i främsta rummet skulle komma att gå ut över det barnet, som hon väntade. Det skulle komma till världen vanskapt eller utan syn och hörsel. Eller också skulle hon, Anna, dö i barnsäng, så att hennes barn finge växa upp moderlöst.
Hon hade inte stor nytta av att tala med Karl- Artur om dessa saker. Han ville varken höra på henne, då hon sade, att barnen ledo nöd, eller då hon talade om att de själva skulle bli straffade. Han var mycket vänlig mot henne för allan del, men dessa farhågor, som hade kommit över henne, fann han inte värda någon hänsyn, utan hon fick strida med dem på egen hand.
En morgon trodde hon sig ha funnit ett botemedel. Hon gav sig i färd med att flytta vävstolen, spinnrockarna och all annan redskap ut ur köket. Fållbänken och liggsoffan, som voro barnens egendom, bar hon upp i deras egen stuga och stängde väl till om dem där. Därpå skurade hon golvet, strök ny limfärg över väggarna, tvättade och torkade allt husgeråd och satt snart i ett kök, som var lika städat och fint och ödsligt, som det hade varit, då hon första gången trädde in där.
När hon sålunda hade fört bort allting, som kunde draga hennes tankar till barnflocken, sade hon till sig själv, att hon ville låtsa, att allting var som i första början av hennes äktenskap. Barnen hade aldrig varit där, det var bara en dröm, som hon hade haft. Om hon kunde komma ifrån tanken på att de verkligen hade bott i stugan hos henne, skulle allt bli bra. Ingen människa gick väl och gjorde sig sorg och bekymmer bara för en dröm.
»Det vet du fäll, att di unga, nygifta hustrurna, di sitter bara och tänker på sina män», mumlade hon för sig själv. »Ta nu fram garn och stickor, och lägg opp ett par vantar åt’en, så att du har ett kärt arbete! Tänk inte på någe annat, än att det är märkvärdigt, att du nu är prästfru och har blitt upphöjd över alla andra gårdfarihandlerskor!»
Hon tog också itu med vantarna, men knappt hade hon hunnit sticka ett par varv, förrän hon märkte, att i bordkanten framför henne hade några figurer blivit inristade med en skarp kniv. Här hade väl någon av småpojkarna varit framme. De skojarna visste nog, att det var förbjudet att skära i bordet, men det var omöjligt att vänja dem av med att tälja och rista i allt trävirke.
Hon lyfte huvudet och skulle börja sin straffpredikan. Men då fanns där inga linhåriga huvuden att låta vreden gå ut över. Där fanns ingenting annat än de limvita väggarna, som stirrade på henne tomma och intetsägande.
Hon rörde inte stickorna på en lång stund. Men med ett reste hon sig, hämtade en kniv och skar bort ristningen i bordkanten med ett häftigt snitt. Hon förvred ansiktet, som om hon skulle ha skurit i sitt eget kött, men tog sedan utan tvekan ihop med stickningen.
»Så dum jag är!» tänkte hon. »Det är Karl-Artur och ingen ann, som har vari klåfingrig. Han brukar ju sitta och äta på den här sida. Här i köke har det aldrig funnits nåra barn. Hur skulle fattigt folk som vi kunna våga sej på å ta te sej främmande barn? Det är en omöjlighet. Vi får vara glada, om vi kan fö och klä oss själva och den lille, som vi väntar.»
Hon fortfor att sticka, med munnen stramt hopknipen och ögonen stelt riktade på arbetet. Under tiden tänkte hon efter om allt, som påminde om barnen, nu var bortskaffat, så att hon skulle kunna fortsätta att inbilla sig, att hon aldrig hade haft dem omkring sig.
Strax därefter hörde hon först ett svagt buller och så en duns. Kattungen, som hade varit de tio barnens bästa lekkamrat, hade vaknat ur sin söta sömn i spisen och hoppat upp på bordskivan för att leka med hennes garnnystan.
Hon fångade fort in kattungen. Ingen kunde mer än den föra tankarna på de förra lekkamraterna, och hon ville slänga ut den genom dörren. Men då hon kände den varma, mjuka kroppen under handen, kunde hon inte låta bli att smeka den. Därvid trillade ullgarnsnystanet ner på golvet, och katten for med ett par långa skutt efter det. Nystanet rullade undan. Katten ville hålla det stilla, men det for undan alltjämt. Också Anna sökte fånga in nystanet, för att inte garnet skulle fördärvas, och det blev en vild lek. Kattungen jagade från hörn till hörn, och nystanet bar sig åt, som om det hade fått liv, det också. Anna måste skratta, medan hon förgäves sökte hejda dess fart. »Nu har barna roligt åv detta», tänkte hon och lät leken fortgå längre än nödvändigt, för att de små skulle få en liten lustighet.
»Men, barn, kom och hjälp mig!» ropade hon.
Knappt var det sagt, förrän hon kom ihåg sig. Nu fick hon raskt tag i katten, gav den ett slag över ryggen, så att den skrek, och slängde ut den.
»Ska jag aldrig få di här barna ur tankarna?» sade hon helt högt, medan hon nystade upp garnet. »Jag ska då fäll aldrig gå och bli tosig heller.»
Hon gick fram och tillbaka en stund och vred sina händer liksom i plågor, men hon satte sig rätt snart ner till arbetet igen. Och glad var hon, att hon detta hade gjort, ty det dröjde inte två minuter, innan dörren gick upp och gamla Ris Karin från Medstubyn stod på tröskeln.
Ris Karin hade varit inom hos henne med hälsningar ifrån Medstubyn både detta året och det föregående. Men de förra gångerna hade köket varit fullt av barnungar, redskap och surrande arbete. Hon gjorde stora ögon, då hon såg den nuvarande ordningen.
»Men vad i all sin dar!» utropade hon och tittade åt alla håll.
Hon fick så många frågor över sig, Ris Karin. Hon fick lov att tala om hur det stod till med Svärdsmor och Jobs Erik, med länsmansfolket och prostens, med Ris Ingborg och klockar Medberg. Det fanns ingen människa i hela Medstubyn, som hon inte var tvungen att lämna besked om.
När den första nyfikenheten var stillad, fick Anna brått med att koka kaffe. Hon skyndade till vedskjulet efter ved och till brunnen efter vatten. Hon blåste på elden för att få den att låga upp. Hon malde kaffe, hon skar upp ett par mjuka brödskivor och dukade fram koppar och fat. Hon småsprang i brådskan och skramlade hårt med allt, som kom under hennes händer. Ris Karin förstod, att hon måste skjuta upp med att fråga efter de tio barnen, tills Anna hade kommit i ro vid kaffebordet.
När de äntligen sutto med var sin sockerbit i munnen och det skållheta kaffet var uthällt på faten för att svalna, fick Karin över sig en ny störtflod av frågor. Nu gällde det de gamla kamraterna. Hur gick det för dem alla, både karlar och kvinnfolk? Höll Annstu Lisa på att vandra, så gammal som hon var, och var hon likaså galen efter att spela kort som förr i världen?
Men Annstu Lisa var Karins särskilda goda vän och medtävlare, och det gav samtalsämne tillräckligt under både tår och påtår att tala om alla hennes missgärningar och småknep. Ris Karin tyckte, att en sådan människa inte borde släppas ut på landsvägen för att driva handel. Det var en skam för alla, som sökte att göra rätt för sig, att en sådan skulle få vara deras kamrat.
Så blev kaffet drucket, och det var tid för den gamla dalkullan att gå sin väg. Hon var inte dummare, än att hon begrep, att Anna inte ville tala om för henne vart barnen hade tagit vägen, men som hon visste, att
