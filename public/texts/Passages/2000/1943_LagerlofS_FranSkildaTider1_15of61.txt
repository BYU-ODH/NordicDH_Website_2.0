av dem knuffade upp dörren och sprang ut förbi honom. Hela skaran for efter. Det blev tyst och tomt på ett ögonblick. Tösen var den enda, som satt kvar borta vid kitteln. Hon åt med frisk aptit. Vad skulle hon vara rädd för?
Brukspatronen var led och trött vid hela världen. Han lät tjänarna springa. Vad som roade honom var att se hur tösen åt. Hon behövde inte fin mat och fina rum och uppassning och vitt duktyg. Grötrullarna gingo ned av sig själva.
”Är det gott?” sade brukspatron Dahlberg.
”Det är inte bättre än Gud låtit det bli”, svarade tösen.
På det svaret tog den lille, tjocke Dahlberg själv en handfull av den stadiga gröten, rullade den mellan fingrarna och doppade den i flottet. Det var ganska underligt, men det smakade bra. Frukost hade han inte fått den dagen. Han åt och blev blidare.
”Jaså”, sade han. ”Du skall bli brukspatronessa, du?”
Tösen gav honom en underlig blick. Tänkte han vara spotsk, så kunde hon också vara det.
”Det lär inte kunna stanna med mindre”, svarade hon.
”Ja, det är väl också högt nog”, genmälde brukspatronen.
Tösen svarade: ”Sämre kunde det vara och bättre med, sa han som skulle vakta kungens svin.”
Men hon var förtvivlad ända ut i hjärterötterna. Hoppet frös inom henne. —
Brukspatronen ämnade visa världen, att han kunde gifta sig, när han ville. Men vad han ej tyckte om att berätta var, att han skulle nödgas ta en piga, om han ville bli gift. Han och hans mor lade råd. Och sedan blev hon inkallad, Anna Maja från Galgträsksätern.
Nu sade de henne sina villkor. Hon skulle flytta och låtsas fara till Stockholm för att få arbete. Men i verkligheten skulle hon till en prostgård långt ned i Västergötland på uppfostran. När hon varit där ett år, skulle hon få gifta sig med brukspatronen. Men när hon kom åter till Duvnäs, skulle hon bära sig åt som en främling. Hon skulle inte känna igen någon, inte far och inte mor. Och då skulle heller ingen känna igen henne. De ville, att folk skulle tro, att hon var av god släkt.
Tösen stod länge tyst. Det jäste och sjöd inom henne. Alla hennes käcka ord voro borta. ”Ja”, sade hon om en stund. Hon gick in på allt. Det var så ött för henne, så det var inte att stå emot.
Men när hon var hemma hos föräldrarna och sade farväl, grät hon mer än hon gjort, sedan hon gått och läst.
På våren nästa år for också brukspatronen bort och gifte sig med henne. Och då han kom igen till bruket, satt unga frun bredvid honom i sjuglasvagn. Hon hade hatt med plym, blankskinnsskor med silverspännen, sidenklänning och handskar. Hon var snörd och styv, så hon knappt kunde röra sig.
Gamla fru Dahlberg kom ut på trappan för att ta emot svärdottern. Hon var klädd i rutig bomullsklänning, som hon brukade. Ingen kunde begära, att hon skulle göra sig till för den svärdottern.
Galgträskkäringens dotterdotterdotter steg ur vagnen och klappade henne på axeln, då hon gick uppför trappan.
”God dag, gumman lilla”, sade hon vänligt. ”Är det hon, som är hushållerskan. Hoppas, att hon skall tjäna mig redligt...”
Gumman blev rak i ryggen och drog upp huvudet liksom en rovfågel, då han ämnar hugga näbben i någon. Unga frun tycktes förstå, att hon sagt något galet, och såg på sin man.
”Herre Gud, Anne Marie, det är ju mor”, utbrast han, men kom så ihåg, att här speltes komedi, och började storskratta.
”Å”, sade fru Anne Marie, ”förlåt mig. Men det var mig omöjligt att misstänka.”
”De sade så grodungarna, då de träffade far sin”, ifyllde gumman buttert.
Då kunde den unga ej längre styra sig. Hon började skratta. ”Så lustigt”, ropade hon till sin man, ”att jag kunde tro din mor var hushållerskan. Förlåt mig, svärmor, men jag kan inte annat än tycka, att det är förfärligt lustigt.” Och hon skrattade konvulsiviskt.
”Jag skall lära dig skratta, du din ...” Men Dahlberg fick gumman under armen och ledde in henne. Eljest hade hemligheten varit förlorad med ens.
Då de voro inne, sansade sig unga frun. Hon torkade sig i ögonen och suckade, som man gör, då man skrattat. Hon kastade en snabb blick på tjänarna. Ingen av de gamla såg hon. Å, det var ingen, som stod ut här mer än ett år.
Dagen efter de nygiftas hemkomst skulle de ha stort kalas på Duvnäs. På förmiddagen sprang gumman omkring och ordnade för gästerna, men fru Anne Marie låg på den stora salssoffan och vilade sig. Hon gjorde själv ingenting, och hon hade stor omsorg om sin svärmor, som rent skulle slita ut sig. ”Kom och sitt ner en stund, soffan är stor nog”, sade hon.
”Jag menar du och jag ha annat att tänka på än att vila oss”, sade gamla frun.
”Ja, men när vi nu en gång ha alla de mjuka, stora, breda sofforna. Vad skall man annars med soffor, svärmor?”
Gumman stod och lämnade ut duktyg åt kammarjungfrun. Hon hörde lugnt på sladdret, tills pigan var gången.
”Jag menar du blivit tokig, du Anna Maja”, sade hon då.
Fru Anne Marie låg stilla och stirrade i taket.
”Jag menar du har blivit tokig, du Anne Marie.”
Nu såg den unga sömnigt upp. ”Jaså, svärmor menar mig. Det är ledsamt, att inte svärmor kan förlåta, att jag skrattade i går. Svärmor är ond på mig och ger mig fula namn. Aldrig förr har någon kallat mig Anna Maja.” Därmed satte hon näsduken för ögonen och började gråta.
Gumman gav sig på dörren. Hon hade inte tid med henne.
Om en stund behagade det unga frun att bege sig ut i köket. Det hade fallit henne in att göra nytta. När hon varit där i två minuter, spräckte hon en geléskål med het kräm.
”Gud förbarme sig vilken hustru min son fått!” sade gumman. ”Den skålen, som jag ärvt efter min mor.”
”Inte är det lönt att jämra sig för en gammal skål”, sade unga frun. ”Om hela mitt fädernearv bleve vräkt i sjön, skulle jag inte så mycket som ...”
I detsamma öppnades dörren, och Anne Marie svängde sig på klacken. Det var en gammal kvinna, som kom in, fattig och böjd, en riktig ynkedom.
Gamla frun gav henne ett barskt välkommen.
”Nej, kom inte inom mina dörrar”, sade hon. ”Tror ni inte jag vet hur ni bar er åt, då dotter er tjänte här. Ni tiggde av mig och lät henne äta upp det. Gå er väg strax!”
Unga frun föll in med skärande röst.
”Ut med er, ut med er bara. Nå, bli vi av med er.” Och då käringen höll på att maka sig ut genom dörren, ryckte hon till sig ett stort, köttigt ben och kastade det över hennes huvud, så att det föll ned i förstugan framför hennes fötter. Den tiggande böjde sig raskt ned och stoppade benet i sin påse.
”Ska du kasta bort våra köttben”, sade gamla frun. ”Och skall du bära dig så åt mot din egen ...”
Det steg upp något så förväntningsfullt, nästan jublande i den ungas ansikte, att gumman tystnade i förvåning. ”Gå in med dig”, sade hon, ”och lägg dig på en soffa och gör ingenting.”
Strax därpå mötte brukspatronen sin mor i förstugan.
”Hon har visst blivit högfärdsgalen, den där Galgträsktösen”, sade gumman.
”Tyst, mor! Hon är ju sådan hon skall vara.”
”Hon är så led som ett troll”, sade gumman. ”Men hon ska nog få sätta ner sina påsar.”
”Mor har tänkt ut det, och mor får slita med det. Inte går det an att tala om vem hon är just nu, då släkten kommer för att titta på henne.”
”Det kännes, som om de droge ut tänder på mig”, sade gamla frun. ”Men jag skall låta bli att skrika, så länge jag kan.”
Strax innan gästerna skulle komma, visste unga frun, att alla skulle ha så brått, att de ej kunde tänka på henne. Då smög hon sig ned i brygghuset till kopparkitteln. Se, om hon nu var tafatt längre. Hon såg, att den blivit dunkel och sotig under hennes bortovaro, och började skura den med aska och sjösand. Och när den blänkte, som den skulle blänka, bar hon upp den i stora byggningen och satte in den i den stora öppna salsspiseln bland björklövet, som fyllde den nu på försommaren.
Strax därpå kommo gästerna.
Unga frun, som varit så fin inför sin svärmor, föll alldeles ur rollen bland det myckna folket. Nu stack bondpigan fram gång på gång.
Innan de satte sig till bords, kom gumman fram och viskade med sin son. ”Jag säger dig, Johan Henrik, det är bäst, att vi genast tala om vem hon är. De förstå det i alla fall, och så bli vi bara utskrattade.”
”Tyst, mor”, sade brukspatronen. ”Det första är det värsta för henne. Jag vet, att hon kan skicka sig bara hon vill.”
Så satte de sig till bords, och fru Anne Marie skulle börja att äta buljong. Hon blev röd i ansiktet, sväljde och sväljde. När då hennes bordsgranne såg hur hon arbetade, sade han:
”Fru Dahlberg tycker kanske inte om buljong?”
Hon kastade på huvudet och svarade med förtvivlans mod:
”Ont är det, men ned ska det.” Och så arbetade hon vidare med sväljningen.
Hon hade talat högt. Runtom rummet gick ett fnittrande. Det hejdades och bröt ut på nytt, just då man trodde det kuvat. Äntligen blev det till ett förfärligt, överväldigande skratt.
”Se, svärmor”, sade fru Anne Marie förbindligt, då hon kunde göra sig hörd, ”nu skratta de åt mig, såsom jag skrattade åt dig i går, då jag tog dig för hushållerskan.”
Skrattet stormade fram på nytt. Fru Anne Marie såg på bordsgästerna med blitt tålamod.
”Allting har en övergång”, suckade hon, ”som han sa räven, då de drogo huden av honom.”
Det var ingen, som sökte hålla måtta med skrattet längre. Somliga vredo sig som i kramp. Andra torkade sig i ögonen. En del lade sig fram över bordet, andra kastade sig bakåt, men skrattade gjorde de alla. För vart yttrande unga frun fällde, frågade de varandra: ”Vad säger hon? Vad säger hon nu?” Och så in i skrattet igen.
Under tiden lutade hon sig fram och frågade vem som vore Anna Stjärnhök. Hon såg på henne en stund, sedan blinkade hon åt Dahlberg. ”Den gången”, sade hon, ”tänkte du allt äta flott med guldsked.”
”Kära Anne Marie”, varnade Dahlberg.
”Var du lugn. Nog har jag fått lära mig umgås med folk, sa knärackan.”
Under hela tiden kastade unga frun oroliga blickar bakom sig. Hon tittade bortåt spiseln så ofta, att de till slut frågade henne vad hon hade där.
”Bara en gammal bekant”, sade hon. Men ingen såg annat än den blanka kitteln inne bland lövverket.
”Men bevara oss väl”, sade gamla frun. ”Vad är det för en kittel?”
Och Dahlberg sade på samma sätt. ”Det är ju en brygghuskittel. Hur har den kommit in här? Har du satt in den?” frågade han kammarpigan.
Nej, hon visste inte något om den.
”Det är då bestämt Galgträskkäringens kittel”, sade Dahlberg. ”Trolldomen sitter kvar i den. Den har flyttat sig in själv.”
”Det är jag som burit in den.”
De sågo upp, som om de hört en främmande röst. Det var fru Anne Marie, som talat, men det lät sansat, djupt allvarligt. Det var inte ett löje att se på hennes ansikte, men mycket röd var hon.
”Jag vill, att den kitteln skall ha en hedersplats här inne”, sade hon, ”därför har jag burit in den.”
”Men allra käraste Anne Marie ...”
”Är det så besynnerligt, att jag vill flytta in min mormorsmors kittel?” sade hon.
”Du är rasande, du bryter ditt ord”, sade brukspatronen.
”Nej”, sade hon, och rösten började skälva. ”Far och mor har jag lovat att förneka, men inte Galgträskkäringens kittel. Den har varit min tröst i många tunga dagar.”
Det blev dödsstillhet runtom. De främmande menade visst, att de ej hade något med detta att göra, och sågo
