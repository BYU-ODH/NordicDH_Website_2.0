ha bort. Jag menar den gamla förstukvisten, som är så sned och bedrövlig. Vi har många gånger talat om att den borde rivas, så att vi finge sätta upp en snygg glasveranda. Nu skulle ju arbetet ha börjat om några dar, men hellre än att vi skulle behöva skämmas för en fattigstukäring, säger ju jag för min del, att förstukvisten får stå kvar hur länge som helst.”
När hustrun hade sagt detta, sänkte häradsdomarn helt sakta handen ner till papperet och ritade en nolla efter femman.
”Vad tycker du om det här då?” sade han och visade hustrun vad han hade skrivit.
”Jag säger, att jag tror, att det följer välsignelse med Bollas femtikrona”, sade hustrun.
Den gamla småskollärarinnan gick med lätta steg framåt vägen. Det började bli sent, men som hon tyckte sig ha tur med sig den här dagen, så ville hon göra en påhälsning hos lanthandlaren i Västansjö, innan hon vände om hem till sitt.
När hon kom in i butiken, stod handelsmannen lutad över disken och språkade med ett par unga flickor. Det var Anna och Emilia Andersson, döttrar till häradsdomaren i Ingersrud. De voro ute och åkte cykel och hade stigit av här för att få litet hjälp med en cykellykta, som inte ville tända. Då fröken Emanuelsson kom in i butiken, höllo de på att förklara för handelsmannen vari felet bestod, och han lyssnade mycket artigt och ivrigt, som naturligt var, då häradsdomarns hörde till hans bästa kunder. Bakom Anna och Emilia, ja, nästan ända nere vid dörren, stod en annan ung flicka, som inte alls tog del i samtalet. Det var fröken Björkbom, ägarinnan till den andra handelsboden i Västansjö by, som hade varit ute i sällskap med flickorna från Ingersrud och därför kommit att följa med dem in i butiken. Hon och handelsmannen voro just inga goda vänner, de brukade aldrig talas vid, så att fröken Emanuelsson blev litet förvånad, då hon nu såg henne stå här inne i boden hos konkurrenten.
Anna och Emilia lämnade genast plats för sin gamla lärarinna, och fröken Emanuelsson gick rätt fram till disken och räckte listan till lanthandlarn. Och fastän hon nu började förstå vad det var för en mäktig och underbar lista, som hon kom med, så sade hon lika beskedligt och anspråkslöst som vanligt: ”Jag är ute med en lista för svenskbyborna. Herr Johansson är väl snäll och skriver på någon krona?” ”Ja, det skulle då vara för frökens skull, det”, sade handelsmannen artigt och tog emot listan. Han vek upp papperet, tittade genast efter vilka namn som funnos där och utropade: ”Vad är det för en, som heter Bolla Östlund och har gett femti kronor?” ”Det finns väl ingen, som heter Bolla Östlund, mer än hon på ålderdomshemmet”, sade Emilia Andersson.
Lärarinnan förklarade precis som på förra stället, att det mycket riktigt var gamla Bolla på ålderdomshemmet, som hade tecknat de femti kronorna, och berättade för dem hela historien om träbibeln och om häradsdomarns glasveranda.
Handelsmannen och de tre flickorna lyssnade litet förstrött i början, men då de fingo höra hur häradsdomarsmor hade förmått sin man att ge etthundrafemti kronor, blevo de ytterligt intresserade. De båda döttrarna strålade av belåtenhet, och flickan, som var i deras sällskap, kom närmare.
”Det är en svår sak, det här”, sade handelsmannen, sedan han hade hört historien, och tog på sig en knipslug min. ”Man vill ju gärna visa, att man har lite bättre råd än Bolla Östlund. Men lika mycket som häradsdomarn kan det möjligen anses opassande, att en fattig handlande skriver sig för.”
”Å, inte skulle far se illa på den saken”, sade Anna Andersson.
Handelsmannen såg ner på listan och runkade på huvudet, och det behövdes inte mycket förstånd att inse, att han brann och sjöd av begär att visa de närvarande, att han i penningväg kunde vara lika duktig som häradsdomarn.
”Herr Johansson har kanske också någon träbibel, som kan få stå över till nästa år”, sade en spefull röst.
Handelsmannen såg upp. Jo, det var fröken Björkbom, konkurrenten, som hade talat och som ännu stod där och hånlog med hela det vackra ansiktet.
Handelsmannen var inte sen att ge svar på tal. Han gick in i ett inre rum efter penna och bläck.
”Här”, sade han och visade på pennskaftet, ”här är visst min träbibel. Se, det har varit min längtan och trängtan, jag vet inte huru länge, att få byta ut den mot en skrivmaskin. Men nu får den stå kvar i tjänstgöring än ett år.”
Med detsamma böjde han sig ner över listan och tecknade sig för etthundrafemtio kronor.
Då detta var gjort, rullade han ihop listan mellan händerna.
”Nu är det fröken Björkboms tur att tänka ut om hon inte har någon träbibel, som kan få vänta till nästa år”, sade han, och med detsamma flög listan tvärsöver huvudena på Anna och Emilia till fröken Björkbom.
Men vid handelsmannens ord hade fröken Björkbom både bleknat och tappat det spotska leendet. För det var ingen, som bättre än hon förstod vad det betydde, att herr Johansson skaffade sig en skrivmaskin. Vad skulle det inte ge för ett anseende åt en bod, att man hörde knackandet av en skrivmaskin, så snart man kom inom dörren! Hur skulle det inte stärka hans ställning, om hans räkningar sändes omkring, utskrivna med maskin! Det hade blivit ett ofantligt övertag. Hon kände en darrning invärtes.
”Ja”, sade hon och gick fram till disken och tog pennan, ”min träbibel, det är väl den gamla gitarren, som jag har brukat klimpra på då och då och som jag så länge har tänkt på att byta ut mot en radio. Men nu får jag lägga de tankarna å sido till en tid.”
Handelsmannen stod och såg på henne, medan hon skrev sitt namn på listan. Han visste, att hon brukade sjunga och spela för kunderna och att redan detta hade varit farligt, men hur skulle det ha gått, om hon hade skaffat sig en radio ? Då hade han kunnat stänga med samma.
Då fröken Björkbom hade slutat skriva, lyfte hon upp huvudet och smålog mot herr Johansson.
”Herr Johansson har en så vacker stil. Ni behöver alls ingen skrivmaskin.”
Till detta svarade herr Johansson:
”Den, som har en så härlig sångröst som fröken Björkbom, behöver inte skaffa sig någon radio.”
Varpå deras ögon sågo djupt i varandra liksom i största undran över att de någonsin hade kunnat mötas i fiendskap.
Fröken Björkbom var den, som först ryckte sig lös. Hon tog listan och räckte den till fröken Emanuelsson.
”Jag får tacka så mycket, jag får tacka allra ödmjukast”, sade denna och neg.
”Gå aldrig mer ut med den här listan, lärarinnan”, sade handelsmannen, ”för då blir hela socknen ruinerad. Det är trolldom i den.”
”Det är ett gammalt kärleksfullt hjärta, som utövar denna trolldom”, sade lärarinnan och neg sig ut genom butiksdörren.
När hon kom ut på vägen, stannade hon ett ögonblick och suckade:
”Det är besynnerligt vad det är gott om träbiblar”, mumlade hon.
Hon gick en stund, men stannade på nytt.
”Är det inte märkvärdigt att tänka på”, utropade hon högt, ”att om var och en, som har en sådan där träbibel, som han vill ersätta med en bättre, ville låta den ligga där den ligger och i stället ge pengarna till svenskbyborna, så skulle de snart ha mer än nog?”
1929.
STJÄRNGOSSEVISA.
Liksom Luciafirandet har kvarlevat i Värmland ända intill senaste tid, har i Falun bibehållit sig ett annat vackert och säkerligen urgammalt katolskt bruk. På trettondagsafton brukar stadens smågossar kläda ut sig till de tre vise män. De är klädda i vitt med guldpapperskronor på huvudet och vandrar genom staden tre och tre, bärande en lykta, som är formad som en stjärna. En fjärde gosse följer också, som föreställer Judas. Han är svärtad som en neger och bär tiggarkäpp och tiggarpåse. Dessa grupper av vise män kan vara ganska många. De klappar på överallt och stiger in överallt, där man öppnar för dem. De sjunger alla samma hälsning: ”Goder afton, goder afton, både herre och fru.” Därefter kommer några strofer om att de söker Jesus och Maria på Betlehems strand. Till sist heter det: ”Och Judas har pungen, och pungen är tom.” Efter detta får Judas mottaga äpplen, nötter och några slantar. Sedan sjunger de vise männen: ”Stor tack, stor tack för den redeliga skänk. Och för sorger och olyckor bevare eder Gud.” Därmed bugar de till avsked och försvinner ut i natten. Att vandringen ibland kan bli rätt mödosam för de små, är naturligt, då de gärna vill hälsa på i varenda bostad och staden har många hus.
Stjärngossar små
traska och gå.
Natten är kall. Vägen är tung.
Stackare den, som är liten och ung.
Stjärngossar små
saktliga gå,
de har blott en önskan, en önskan stor:
De ville smyga sig hem till mor.
Ty detta måste man tänka på,
i förmiddags voro de gossar små,
då voro de Bertil och Nils och Sven,
nu äro de vordna till helga Guds män,
nu äro de kungar av Österland,
som måste vandra till Betlehems strand.
Nejnej, nejnej, det går inte an
att vända till mor igen minsann.
De ut har vandrat på hennes bud,
och själv har hon klätt dem i kungaskrud.
Det är hon, som har dragit dem nattskjortor på
och tråcklat purpurbårder därå.
Det är hon, som har klistrat dem var sin tiara
av guldpappersbitar, som hon kunnat spara.
Hon själv har suttit kvällarna många
och lärt dem sjunga visorna långa,
som stjärnegossarna sjunga böra,
de gamla, de rätta, som folk vill höra.
Hon själv har lärt dem vördsamligen buga
i rikaste gård och i minsta stuga.
Nejnej, nejnej, det går inte an
att vända till mor igen minsann.
Hon har lärt dem, hon, den betänkeliga sak,
att Falun är byggt på ett gungande tak.
Det ståndar på bergakungens gemak,
och om kungen tömmer sitt kopparkrus
och tar sig ett dundrande julerus,
då stöter han kanske omkull sitt hus,
och då faller Falun i spillror och grus.
Men bergakungen gör intet illa
åt dem som tror uppå Jesus lilla.
Om bara de kungar från Österland
går omkring med ljusa stjärnan i hand,
som mor har klistrat samman ibland
av silkespapper och röda guldband.
Den stjärna ljus med sitt milda sken,
den räddar Falun från skada och men.
Och möter de Judas, svarter och ful,
han har inte lögat sig ren till jul,
han springer i gränden och grälar och slåss,
men får han blott sikte på stjärnans bloss,
och ger de honom en vänlig min,
då följer han dem som en pudel fin,
då följer han dem hela natten förvisst,
ty Judas längtar till Jesus Krist.
Och lillen i vaggan han är så nöjd,
han klappar i händren och skrattar av fröjd,
han ropar ”hej!” och han ropar ”lull lull!”
ty stugan han ser av Guds änglar full.
Den sjuka hon ligger i sängen sin.
”Å, käre, släpp stjärnegossarna in!
Om jag får höra en sista gång
den glada hälsning, den kära sång,
då har jag av ingen doktor behov,
då beder jag inte om nåd och uppskov.
I natt vill jag följa de vise män
till Jesus Kristus i himmelen.”
Och farfarn sitter gammal och tung,
han håller så hårt om sin penningpung.
Men när han ljusa stjärnan får se,
då börjar hans stela läppar att le.
Han plockar fram slantar både vita och röda.
”Stor tack, stor tack, stor tack för er möda!
Nu haver jag glömt de år, som flytt,
nu är jag till liten pojke förbytt.
Nu haver jag varit en sista gång
med ljusa stjärnan ute på språng,
nu haver jag varit en liten pilt
med foten lätt och med hjärtat milt.”
Nejnej, nejnej, det går inte an
att vända till hemmet igen minsann.
I varje stuga står dörrn på glänt,
i varje fönster är ljuset tänt,
och barnen trycker näsan mot rutan,
att ej de må bli ett besök förutan.
Men julens nätter de är så långa,
och nätternas faror är stora och många.
Gud skydde de små, att på snöiga vägar
de
