faster Lovisa framför sitt sybord och läser i en stor, tjock bok, och Gerda sitter på en liten pall bredvid henne och syr på en dockklänning.
Vi tre, Anna och Emma Laurell och jag, kryper opp i faster Lovisas soffa och sitter där stilla utan att säga någonting, och vi tycker allt, att Gerda är märkvärdig, som kan hålla på att leka med sina dockor en sådan här dag. Men se, Gerda är inte mer än sex år, så att hon förstår inte, att pappa håller på att dö.
Och det är, som om vi skulle känna oss lugnare, sedan vi kom in i kökskammarn. Alla människor tycker, att det är så trevligt inne hos faster. De säger, att här känner de igen det gamla Mårbacka. Här står bredsängen, där farfar och farmor sov och som faster har tagit i arv efter dem. Här står deras väggklocka i sitt höga fodral, och här står farmors vackra byrå, som den präktiga snickarn i Askersby har snickrat ihop av gamla äppleträd och syrener från Mårbacka. Överdraget på fasters soffa har farmor vävt med egna händer, och det märkvärdiga mönstret har hon fått lära av moster Wennervik, som var gift med hennes bror. Stolen, som faster sitter i, är farfars egen skrivstol, och fasters spegel, som står på byrån och är överhängd med en slöja, är också gjord i Askersby. Men de höga träurnorna, som står på ömse sidor om spegeln och är fyllda med torra rosenblad, har faster ropat in på Välsäter, där hennes syster Anna, hon, som var gift med farbror Wachenfeldt, hade haft sitt hem.
Det finns ingenting här i kökskammarn, som faster skulle vilja vara av med, mer än den fula, svarta överbyggnaden över källartrappan, men när pappa talar om att ta bort den, så säger faster, att det är bäst, att den får vara kvar, därför att den är gammal, och hon skulle inte känna igen sig i sitt rum, om den inte funnes där.
Över faster Lovisas säng hänger en tavla, som föreställer en vit kyrka, omgiven av höga träd och en låg kyrkogårdsmur med en gallerport av järn. Men den tavlan är inte målad, utan den är klippt, och det har varit faster Anna Wachenfeldt, som har fört saxen. Faster Lovisa säger alltid, att den tavlan är så väl klippt och ihopklistrad, att den är riktigt vacker, men jag tycker, att den ser på något sätt fattig ut.
Runtomkring spegeln hänger fyra små tavlor, som faster Lovisa själv har målat på den tiden, då hon var i pension i Åmål. Den ena föreställer en ros, den andra en narciss, den tredje en nejlika och den fjärde en dahlia, och jag tycker, att de är mycket vackra. Faster Lovisa har kvar både färglåda och penslar, men hon målar aldrig mer något så där vackert.
Faster Lovisa äger också en annan tavla, som hänger över soffan alldeles bakom oss, och den föreställer en tjock gosse och en tjock flicka, som är ute och ror i en liten rund båt, som de knappt får rum i. Hela tavlan är sydd med korsstygn på stramalj, och Aline Laurell brukar säga, att faster Lovisa borde ta den ur ramen och göra den till en soffkudde, men faster Lovisa vill ingenting ändra på det, som är gammalt, utan den får hänga, där den hänger.
Borta vid fönstret står tre höga neriumträd, fulla med stora, ljusröda blommor, och på väggen hänger den lilla bokhyllan, där det nätt och jämnt finns plats för psalmboken och Nya testamentet och »Kärlekens liv» av Johan Mikael Lindblad och den tjocka boken, som faster Lovisa läste i, då hon gick i pension i Åmål, och där allt, vad hon behövde veta av franska och geografi och svensk historia och allmän historia och naturlära och hushållsrön, var sammanfört inom samma pärmar.
Rätt som det är, torkar faster Lovisa en tår ur ögonvrån, men hon säger ingenting, utan bara läser vidare. Ibland reser Gerda sig från pallen och frågar faster Lovisa om hon tycker, att dockan ska ha svart eller vit garnering på klänningen. »Kära barn, gör, som du själv vill!» säger faster Lovisa, men om en liten stund ångrar hon sig och talar om för Gerda vad hon vill veta.
Jag undrar hela tiden på vad jag ska göra, för att inte Gud ska ta min pappa ifrån mig, och jag skulle bra gärna vilja fråga faster Lovisa om råd, jag också, men jag är för blyg.
Det dröjer inte länge, förrän köksdörrn går opp och hushållerskan kommer in med en kaffebricka. »Mamsell Lovisa ska väl ha sej en tår kaffe,» säger hon. »Dä kan behöves, när som dä ä så här lessamt. Inte för att löjtnanten dör, men i alle fall ... Å tror inte mamsell Lovisa, att jag kan gå in te frua också mä en kopp?»
»Vet Maja, jag orkar inte dricka något kaffe i dag,» säger faster Lovisa. Men så tycker hon väl, att när hushållerskan har gjort sig besvär att koka kaffet, skulle det se ovänligt ut, om hon inte drack, så att hon skjuter undan boken och slår i en kopp åt sig.
Och med detsamma som faster Lovisa ser opp från boken, skyndar jag mig fram för att ta reda på vad det är för en tjock lunta, som hon läser i. Alla andra böcker, som finns i huset, känner jag till, men denna har jag aldrig förr sett. Den är förfärligt stor, och den har styva, bruna skinnpärmar, som är både repade och blekta, och ett stort mässingsknäppe. På första sidan står titeln, men den är tryckt med så konstiga bokstäver, att jag blir nästan bet på att tyda dem.
»Å, se regementsskrivarns bibel!» säger hushållerskan. »Den har jag inte sett på mången god dag. Jag har just undra vart den har tatt vägen.»
»Den har legat i skåpet på mitt vindskontor, alltsedan mamma dog,» säger faster Lovisa, »men i dag tyckte jag, att jag skulle ta ner den.»
»Ja, dä gjorde mamsell Lovisa rätt i,» säger hushållerskan. »Regementsskrivarn sa alltid, att den boka va bättre än alla di doktorer och medikamenter, som fanns i väla.»
»Ja, den var hans tröst i all nöd,» bekräftar faster Lovisa. »Kommer Maja ihåg, att pappa påstod, att han hade läst igenom den femti gånger?»
»Ja,» svarar hushållerskan, »dä menns jag vesst. Å tänk, så gott som en somna in om kvällarna där ute i köke, när en vesste, att regementsskrivarn låg här inne å läste i bibeln! Dä va, som om ingenting ont skulle kunne hände en.»
När som faster och hushållerskan talar om att farfar hade läst igenom bibeln femti gånger, lyfter jag på huvudet. »Tror hushållerskan, att Gud tyckte om farfar, därför att han läste igenom bibeln så många gånger?» frågar jag.
»Dä kan väl Selma begripe, att han gjorde.»
När jag får det svaret, kommer det över mig någonting märkvärdigt. Det är ingenting, som jag själv funderar ut. Det är någon, som viskar till mig vad Gud vill, att jag ska göra, för att pappa ska bli frisk.
Jag blir allt förskräckt till en början. För tänk, en sådan förskräckligt tjock bok! Och tänk, om dem inte innehåller annat än predikningar och förmaningar! Men det betyder då rakt ingenting, bara pappa får leva. Jag knäpper mina händer och gör Gud det löftet, att om han låter pappa bli frisk, så ska jag läsa igenom hela bibeln. Jag ska läsa från pärm till pärm och inte hoppa över ett enda ord.
Och knappt har jag gjort löftet, så står mamma i kökskammardörrn och nickar åt oss och ser ut på ett helt annat sätt än i går.
»Så snällt av dig, Lovisa, att du tar hand om barna!» säger mamma och låtsar alls inte om, att vi har gått ifrån våra läxor. »Jag ville tala om för dig, att Gustav har varit bättre nu en stund. Han har slutat opp att yra och känner igen oss. Det dröjer förstås, innan han blir frisk, men med Guds makt tänker jag, att vi får behålla honom.»
*
Jag tror inte, att det var så svårt för farfar att läsa igenom bibeln femti gånger, som det är för mig att läsa igenom den bara en enda gång.
För se, farfar fick sätta sig att läsa, när han ville, och han fick ljus av farmor, så att han kunde ligga och läsa i den om kvällarna.
Om jag talade om för mamma eller faster Lovisa, att jag har lovat Gud att läsa igenom bibeln, för att pappa ska bli frisk, så kanske jag också finge ljus till att ligga och läsa vid. Men se, det går rakt inte an, att jag talar om något. Det var en gång en prinsessa, som hade tolv bröder, som var förvandlade till vilda svanar, och för att de skulle bli människor igen, måste hon virka dem var sin skjorta av brännässlegarn. Men hon fick inte tala om för någon varför hon virkade de där skjortorna. Hon höll på att bli bränd, för att hon teg, men hon sa ingenting i alla fall. Och jag ska ingenting säga, jag heller.
Doktorerna på gymnastiken i Stockholm förordnade, att jag skulle ligga och vila en stund mittpå dagen, och det får jag hålla på med hemma också, för det är ju just detsamma, som pappa alltid har varit så ivrig med. Och på den stunden ligger jag och läser bibeln. Men jag får inte läsa länge, för mamma kommer alltid och säger, att jag ska lägga ihop boken och sova litet.
Det är i alla fall en märkvärdig tur — »flax», som Emma Laurell säger —, att faster Lovisa inte bar opp farfarsbibeln på sitt vindskontor och låste in den i sitt stora skåp. Jag tänker, att det var Gud, som ställde om så, att hon bara la in den i det gula halvrunda hörnskåpet, som står på överbyggnaden över källartrappan. Och det skåpet är aldrig låst, utan jag kan ta fram bibeln, så ofta som jag vill läsa i den.
Faster Lovisa tycker bara, att det är bra, att jag läser i bibeln, för hon brukar jämt under locket i sin sykorg ha liggande en roman, som hon läser i, när ingen ser henne, och det hade nog hänt några gånger, att jag hade lånat en av de där romanerna och glömt att lämna igen den. Men nu, när jag läser bibeln, får hon ha sina romaner i fred.
Detsamma tycker mamma och Aline Laurell. De ser inte gärna, att jag läser vad som helst, och en gång tog de ifrån mig en roman, som hette »Den vitklädda kvinnan», just som den var som allra mest rolig. Men varken mamma eller Aline Laurell har något emot, att jag läser bibeln, för bibeln är Guds ord.
Det, som också är en god sak, det är, att det är vår, så att det är ljust om mornarna. Om söndagarna, då vi inte behöver stiga opp före åtta, kan jag ligga och läsa bibeln flera timmar. Men den är allt förfärligt lång. Jag tycker inte, att jag kommer ur fläck.
Gerda ligger annars nere i sängkammarn, men om söndagarna kommer hon opp i barnkammarn, innan hon är riktigt klädd, och då brukar hon och jag leka och föra krig med huvudkuddar. Nu kan Gerda inte begripa varför jag ligger och läser och inte vill leka, och hon blir riktigt ledsen. Men det kan inte hjälpas. En får gå igenom värre saker än så, när som en ska läsa hela bibeln och inte är mer än tie år.
Jag undrar allt ibland om farfar läste vartenda ord i bibeln, som jag gör. Jag läser alla stamtavlor och alla lagar och allting om offer och om tabernaklet och översteprästens klädnad. Och jag undrar också om farfar kunde uttyda alla konstiga ord, så att han begrep allt, vad han läste.
Se, jag har ju läst i bibliska historien om det mesta av det, som står i bibeln. Jag visste förut alltihop om Adam och Eva och syndafloden och Babels torn och Abraham och Josef och David, men jag
