hade vält. Han hade väl inte haft krafter att vräka den av sig, utan hade blivit liggande på bottnen av diket och frusit ihjäl.
Ingenstädes kunde det gå lättare att under mörker och snöyra ta miste om vägen än på den jämna slätten omkring Bro kyrka. Det föreföll inte alls omöjligt, att Göran Löwensköld, skojarbaronen, hade omkommit genom ett olycksfall.
Man behövde visst inte tro, att han hade sökt döden frivilligt, för att hans barn skulle få stanna i den goda tillflyktsort, som han hade skaffat det i ett anfall av sitt vanliga elaka skämtlynne.
Han var en nära nog förryckt människa, denne Göran Löwensköld, och det är förvisso inte lätt att rätt förklara hans handlingssätt. Men man visste ju, att han med en helt rörande kärlek hade omfattat detta sitt yngsta barn. I dess ansikte hade han återfunnit de Löwensköldska släktdragen, och han tyckte väl, att det tillhörde honom på ett annat sätt än de svartögda tattarungar, som förut hade vuxit upp omkring honom. Det torde inte vara en fullkomlig omöjlighet, att han hade givit sitt liv för att skydda detta barn för armod och elände.
Då han kom resande till Hedeby, hade han väl inte haft någon annan tanke än att driva gäck med sin förträfflige bror, som förgicks av längtan efter söner. Men då han hade trätt inom det gamla hemmets väggar, då han hade känt hur redbarhet, trygghet och välvilja strömmade emot honom, då hade han sagt till sig själv, att han önskade, att detta hans yngsta barn, det enda, som riktigt var hans eget, skulle få stanna här och att han måste lägga sin resa så, att han aldrig behövde komma åter och hämta det.
Men ingen vet hur det verkligen förhöll sig. Livet var väl inte för honom något så dyrbart, att han behövde tveka att kasta det ifrån sig. Det var kanske en länge närd önskan, som nu blev fullbordad. Han var kanske glad att ha funnit en slutgiltig förevändning för en handling, som han dittills hade uppskjutit av likgiltighet eller slöhet.
Och vem vet? Kanske gladde det honom ännu i dödsögonblicket att kunna spela sin ende bror, som alltid hade förstått att hålla sig på rätta sidan av livet, ett nytt spratt. Kanske gjorde det honom ett nöje att lura honom en sista gång. Drogo sig kanske hans läppar till ett sista försmädligt löje vid tanken på att barnet, som han hade lagt i broderns armar, inte var annat än en flicka, att det endast var en förklädnad, som hade öppnat fädernehemmets dörrar för den usla tattartösen.
Friherrinnan.
Samma dag, som skojarbaronen hade lämnat sitt barn på Hedeby, hade baron Adrian Löwensköld kommit in till middagsbordet i strålande humör.
I dag skulle han inte behöva sitta till bords med endast fruntimmer. I dag fanns det en pojke med i sällskapet. Han tyckte, att det var en annan luft i rummet. Han kände sig ung, munter, levnadsfrisk. Ja, han ämnade till och med föreslå sin hustru, att man skulle ta in vin och dricka ett glas för den nykomne.
Han gick rakt fram till sin plats vid det runda matbordet, knäppte samman händerna och lyssnade med böjt huvud till bordsbönen, som lästes av den yngsta av de små döttrarna.
När detta var gjort, sände han en strålande blick kring bordet för att finna brorsonen. Men hur han ansträngde sig, såg han inte till någon varelse i jacka och byxor. Det fanns inte annat än kjolar och trånga liv vid bordet nu som alltid.
Han drog samman de mäktiga ögonbrynen och gav till en fnysning. Han hade ju måst lämna ut brorsonen till barnkammarn, för att han skulle bli tvättad och omklädd, men var hans hustru verkligen så enfaldig, att hon inte lät barnet sitta med vid bordet? Visst var han en skojarunge med skojarseder, men alla de fem väluppfostrade döttrarna hans voro inte värda så mycket som det barnets lillfinger.
Men innan han hann säga något om sin besvikelse, gjorde friherrinnan en liten rörelse med handen och pekade på en liten välkammad och välklädd flicka, som satt på stolen bredvid honom.
Han företog en hastig räkning och fann, att det satt sex småflickor med vid bordet den dagen. Han förstod, att man hade satt på pojken flickkläder. Det var ju helt naturligt. De trasorna, som han hade haft på sig, då han kom, hade han inte kunnat sitta till bords med, och på Hedeby fanns ingenting annat än flickkläder. Men håret, det krusiga gullhåret, hade man ju inte behövt fläta ihop till två kringlor, som dinglade vid öronen alldeles som på hans egna döttrar.
»Kunde ni inte ha fått låna ett par byxor hos rättarns», frågade baronen, »så att pojken inte behövde se ut som ett spektakel?»
»Å jo» genmälde friherrinnan, och svaret kom likaså behärskat som vanligt, utan ett spår av hån eller skadeglädje, »å jo, det kunde vi nog ha fått, tänker jag. Men hon är klädd nu, såsom det är det rätta för henne.»
Baron Adrian såg på sin hustru och på barnet, och sedan vände han på nytt ögonen mot hustrun.
»Jag är rädd för att Göran har spelat dig ett spratt igen», sade friherrinnan.
Och det fanns inte en skiftning i rösten, inte en glimt i ögonen, som förrådde, att hon i den här saken var av annan mening än mannen.
Och det var hon ju inte heller. Hon tyckte visst, att Göran hade burit sig skamligt åt och visat prov på sin vanliga elakhet. Om det i djupet av själen rörde sig något annat, så var det alldeles mot hennes vilja.
Men om nu en människa är skapad till dörrmatta och blir trampad på alla dagar, så kan det väl inte hjälpas, att den mattan erfar en liten rörelse av belåtenhet, om han, som trampar hårdast och har de vassaste järnspikarna i klacken, skulle komma att göra en liten oskadlig kullerbytta.
Och när friherrinnan såg, att mannen drog ihop pannan i rynkor och att han visade ifrån sig stekfatet, som husjungfrun bjöd omkring, alldeles som om den här malören skulle ha berövat honom aptiten, så började kroppen skaka på henne, fastän ansiktet alltjämt höll sig orörligt.
Sedermera undrade hon mången gång hur det skulle ha gått både henne själv och den gamla fastern och guvernanten och de sex döttrarna, om inte hennes man hade rest sig från stolen med en stygg svordom och skyndat ur rummet. Hon själv hade inte kunnat hålla sig allvarsam ett ögonblick längre. Hon var tvungen att skratta, och på samma sätt var det med de andra. Allesammans voro de tvungna att kasta sig bakåt på stolarna och storskratta.
De skrattade högt och jublande, den ena värre än den andra, och på samma gång skämdes de. Det var ju alls inte rätt att skratta åt att den, som var far och man och husbonde, hade blivit lurad. De voro sediga och väluppfostrade, och de ogillade sig själva i allra högsta grad. Men detta skrattet kom ur själva naturdjupet, och de kunde inte hallå det tillbaka, om de inte ville kvävas.
Det var ett stort uppror. Under ett par minuter kastade de av sig allt, som tyngde och kvävde, och kände sig fria och överlägsna. De trodde, att de aldrig mer skulle känna sig så kuvade och förskrämda som förr, därför att de hade kunnat skratta åt förtryckaren. Medan de skrattade åt honom, förlorade han sin fruktansvärda storhet och blev en liten vanlig människa som de själva.
Och friherrinnan, som alltid talade om baron Adrian som den bästa bland äkta män och om sig själv som den lyckligaste bland hustrur, friherrinnan, som aldrig tillät någon främmande, ja, inte en gång fastern eller guvernanten, att göra den minsta anmärkning på mannens uppförande, friherrinnan lovade sig själv, att om någonsin Göran Löwensköld komme i hennes väg, så skulle hon försöka göra något för honom till tack för denna stunds lustighet.
Men nästa dag, då skojarbaronen hade funnits liggande ihjälfrusen i ett dike på prostgårdsängarna och han hade blivit hemkörd till Hedeby stel och kall, då hade hon i alla fall inte lyft ett finger för att visa honom den sympati, som hon under några flyktiga minuter hade känt för honom. Mannen hade fått ordna med likfärd och begravning alldeles efter eget tycke utan den minsta protest från hennes sida.
Baron Adrian kostade på svepning och beställde kista och lät öppna familjegraven. Han gjorde upp med prästerskapet i Bro om dagen för bisättningen och for själv med några av sina underhavande till kyrkogården och övervar begravningen.
Men mer gjorde han heller inte.
Han tillät inte, att man satte upp vita lakan för fönsterna på Hedeby, inte att man strödde granris på vägen, inte att friherrinnan och hennes döttrar klädde sig i svart. Han inbjöd inte några av socknens herremän att gå med i likprocessionen, han beställde inte begravningskonfekt, och han höll inte något begravningskalas i sitt hem.
I hela Bro socken fanns det inte en människa, som var annat än glad över att Göran Löwensköld var död. Hädanefter skulle det inte mer hända, att han antastade herremännen på Broby marknad, klappade dem på axeln och kallade dem för du och kära bror, därför att han en gång i världen hade varit kamrat med dem i Karlstads skola. Det var gott för litet var att veta, att det aldrig mer kunde falla honom in att vilja byta sig till ett förnämligt och gott guldur mot en bucklig silverrova eller ett präktigt fyra års sto mot en gammal skinkmärr. Visst var det skönt, att han var borta. Så länge han levde, fanns det ingen säkerhet för vad han kunde hitta på att begära eller för den hämnd, som han kunde komma att ta, om man sade nej till honom.
Men i alla fall tyckte nu hela Bro socken, att baron Adrians uppförande vittnade om alltför stor hämndlystnad. Man sade, att när baron Göran hade mistat livet, så borde ju brodern ha glömt det gamla grollet och fört honom till graven med heder och ståt.
I själva verket klandrade man friherrinnan nästan ännu mera än mannen, därför att man hade väntat sig mera förbarmande av ett fruntimmer. Tänk bara, att hon inte hade lagt en blomma på kistan! Man visste, att den väldiga källan, som stod i matsalen på Hedeby, blommade just vid den här tiden, och ingenting är ju så passande att ge en död med på den sista färden som en kallablomma, men det hade inte blivit gjort. Vad skulle man säga om sådant? Var det inte nästan omänskligt att inte vilja kosta på svågern så mycket som en kallablomma?
Mången tyckte nog också, att baron Görans hustru borde ha blivit underrättad om mannens död, och man undrade på att inte friherrinnan gjorde någon påminnelse härom. Och åt flickan, åt Göran Löwenskölds mest älskade barn, borde hon väl i alla fall ha låtit sy en sorgklänning. Så underdånig sin man och så rädd för honom kunde hon väl inte vara, att hon inte tordes ta en sömmerska i huset och skaffa passande kläder åt det faderlösa barnet.
Friherrinnan på Hedeby var, som alla visste, en ganska klok dam, som mycket väl hade reda på vad som passade sig. Och hon borde ju ha känt det som en plikt att tala mannen till rätta, då han felade. Men det märkte man ingenting av denna gång.
Den smutsiga skojarryssen, med trasor och bylten, med förtennarverktyg, brännvinskutting och flottiga kortlekar, och den lilla skojarhästen, som hade stått kvar bredvid husbondens lik, ända tills att människor hade kommit tillstädes och grävt upp den döde ur drivorna, hade förstås också blivit förda till Hedeby. Släden hade blivit inställd i ett uthus och hästen i stallet, och med undantag av att hästen hade fått foder och vatten hade ingen bekymrat sig om denna del av skojarbaronens efterlåtenskap. Men dagen efter begravningen befallde baronen, att hästen skulle skos om och få en extra foderranson, så att man kunde förstå, att han ämnade sända ut den på långresa.
Den tiden fanns det en rättare på Hedeby, som var född och uppvuxen i en av de nordliga
