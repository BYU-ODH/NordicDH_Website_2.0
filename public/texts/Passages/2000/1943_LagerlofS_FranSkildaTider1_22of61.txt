betryckt, då tyckte hon nästan, att det var bättre, att de skildes.
Och som hon tänkte detta, voro de tillstädes, som ville locka henne från honom.
Den gamle bergakungen beslöt sig nämligen för att flytta från landet. Det gick utför med hans makt, och han vantrivdes med all den myckna klockringningen. Då talade jättefolket vid hustrun om att följa med. Hur skulle det gå med henne, sedan hon ej mer hade någon släkt att lita till? Mannen skulle ej bli sen att överge henne, då han ej behövde frukta jättarnas hämnd. De både lockade och skrämde.
Hennes mor sade till henne: ”Du kan nu ej få något av mig att blidka honom med, då han blir hård mot dig. Och han blir dig ej god, då han ser, att vi äro dragna. Intet arv och intet bistånd kan han då vänta mer. Dessa människor äro alla lata och egennyttiga.”
Så drogo jättarna från landet en blåsig höstkväll, då månen steg på himmelen i full skrud och månstrålarna sprungo silverfotade över mossan och pekade ut deras väg. Ofantliga hjordar av svart, gullhornad boskap drevos i spetsen av tåget. Sedan kommo jättekvinnorna på låga, bredhjuliga vagnar, dragna av oxar, och sist jättarna, tyngda under bördor av silver och guld. De voro ilskna och vreda över att nödgas resa, vräkte omkull skogen vid vägen och slungade stenblock stora som hus ned mot dalens kyrkor och människoboningar.
Under detta satt bergakungens dotter, som var döpt och gift med en människa, på en av vagnarna. Hon lutade sig in till sin mor och drog sin kappa över ögonen, dock hade hon en ängslan för färden, sådan att hon knappt kunde hålla ut med den.
Där var en å, som jättarna måste övervada. Det blev stor uppståndelse i mörkret. Vagnar välte och krossades. Silver blev tappat, och mycket blev kvarliggande i strömfåran. Då de äntligen kommit över, var det några, som märkte, att den gifta dottern saknades. Men färden gick då så vild genom en bebyggd dal, att det ej var tid att efterspörja henne.
Hemma i stugan steg mannen tidigt upp nästa morgon och tänkte ej annat, än att det var märkligt, att hustrun redan hunnit kläda sig och gå ut. Han begav sig ut i skogen till sin nyodling, som han nu ej besökt på flera år. Han tänkte på om det ej vore bäst att åter börja med den och kom då att få se spåren efter jättarna. Han undrade vem som kunde ha farit fram där med så stor makt och följde spåren ned mot dalen.
Han kom ända ned till ån och såg där sin hustru. Hon satt på en sten och grät ganska bittert.
Med ens förstod han, att det var hennes fränder, som voro dragna av landet, och uppfattade strax vad det betydde för honom och henne. Det var nu slut med det välstånd, vari de levat. Det var att bruka yxan på allvar nu. Intet sådant som arv eller hjälp kunde de numera vänta.
Men så kom där en tanke hoppande fram så glad, att det glittrade av honom. Och när han tänkte den, hörde han alldeles upp att sörja över arv eller slikt. Han hade ju hustrun kvar, och nu var hon hans. Hon hade ingen annan än honom. Nu var hon varken rikare eller förnämare än han, och ingen kunde säga ett ord om hur han behandlade henne.
Men han tyckte, att det måtte vara hårt för hustrun, riktigt hårt. Ja, då han tänkte på hur tungt det var för henne, blev han sorgsen för henne, gick fram till henne och strök henne över håret. ”Du skall inte vara sorgsen”, sade han. ”Det blir nog bra för oss. Nu vilja vi bryta skog på allvar.”
”Jag borde ha rest med dem”, snyftade hon, ”men jag ångrade mig, jag stackare. Nu får du ingenting med mig, och till på köpet är jag kvar och blir dig en börda.”
”Det blir väl ej så farligt med den saken”, sade han och smålog.
”Ofta förr har du låtit mig höra, att jag var en oduglig jättedotter, men då var jag åtminstone rik.”
”Du är så stark”, sade han och log än en gång. ”Det får väl räknas för något.”
”Vad hjälper det mig, att jag är stark, då jag likafullt är både hjälplös och rådlös och icke har någon, som jag kan få stöd hos.”
”Du är så vacker”, sade han. ”Det blir nog någon, som tar vård om dig.”
Då såg hon upp på honom för att se hur han nu menade det och fann då, att han stod och skrattade och var förklarad, som han varit på bröllopsdagen. Och så glad var han över att ej ha gjort ett rikt gifte, att det var, som om han på nytt funnit sin hustru sovande i älvgräset. Ja, han kunde ej låta bli det, utan han lyfte upp henne och bar henne hem. Och tänk, att sedan var han god mot henne, så länge de levde!
1894.
GRÅGÄSSEN.
Det var historier från vintern och historier från sommaren, jag vet knappt vad jag skall tänka på där hemma, som ej åtföljdes av sin historia. Där följde en sägen med den ramlösa oljefärgstavlan, som hängde i en mörk vrå på vinden, och en annan med gårdshunden, då han började tjuta ute i nattmörkret. Vid ett dödsfall kom alltid en viss bestämd historia fram, och på samma sätt var det, då någon gick åstad och gifte sig. På hösten, då äpplena plockades ned, kunde man vara säker om att få höra talas om den stora astrakanstölden i farföräldrarnas tid, och ännu aldrig hade det hänt, att plogen på nytt börjat skära fåror i åkern, att stararna fyllt luften med pipande, att tranorna gått och trumpetat nere på myren, att det blivit vår med ett ord, utan att man fått höra historien om grågässen.
Det var en gång i gamla herrskapets tid. Och det var, innan den stora, höga ladugården blivit rest, medan man ännu hade kvar det låga, mörka fähuset, det, som det var lycka med. Då höllo de gäss på gården, och bland gässen lade man just på vårtiden märke till en gåskarl, som lovade att bli någonting utmärkt. Han var knappt årsgammal, men han hade redan ett sådant humör — var bister och arg, så att gamla frun själv knappt vågade hälsa på i ladugården. Han var förfärlig, då han fått fatt i en kjortelflik, han lät släpa sig över halva gården, hellre än han släppte taget. Aldrig hade man sett någon gås så ivrig att spana efter föda. Så snart en grön brodd sköt upp ur marken, var han över den. En vacker morgon upptäckte han det lilla nyansade roskvarteret väster om manbyggningen, där auriklerna hade börjat blomma och där provinsernas blad röda och tätt sammanrullade sköto fram ur sina gömslen. Han flaxade dit in, ryckte tulpanlökar ur jorden, åt upp törnrosskott och aurikler och kanthögg de uppspirande pingstliljorna. En annan gång upptäckte han de nysatta kålplantorna, där de stodo modlösa i den breda sängen och liksom flämtade efter liv. Han gjorde då vad det aldrig förr fallit en gås där på gården in att göra, han tog hela sin flock med sig upp i kållandet och förstörde allt planterat, som fanns där. Men man underlät ändå ej att spå gott om honom. Man såg hur han vågade sig i vatten, hur kallt det än var, och hur han tog upp strid med både hund och katt. I hållningen var han stolt som en svan och han gick alltid i spetsen, uppfinningsrik på både gott och ont.
Men självmedveten var han, och det dröjde ej, innan han började finna sig orättvist behandlad. När pigan gav gässen deras havre och vatten och han som vanligt ville störta fram först och sörpla i sig det mesta, hände det, att hon höll honom tillbaka, liksom om hon ej förstode, att det tillkom honom mer mat än de andra. Och då han upptäckt en hel åker, full med uppspirande säd, och fört dit hela gåsflocken till en ypperlig måltid, blev han verkligen bortdriven med stenkastning. Men att ej människorna skämdes, att de ej förstodo skillnaden på gås och gås. Han arbetade ju för det allmänna. Han skulle, om det gällt, ej flytt varken för räv eller uv. Man borde ej neka honom vördnad och erkänsla.
Det var ej heller utan, att han blev missförstådd bland sina egna. Nu på våren kände han en egen krypning under fjädrarna och en kittling i vingmusklerna, som gjorde honom fallen för alla slags stora företag. Framför allt var det den där myren borta i skogskanten, som lockade honom, så han kunde bli galen. Han ville förmå gässen att flyga över dit.
”Nej”, sade de beständigt, ”vi få ej flyga. Göra vi det, kommer gamla frun och klipper vingarna av oss.” — Asch, gamla frun! Inte var han rädd för henne. Denna samma dag hade han jagat henne, så att hon tappat skon, och skon hade han tagit och burit ända ned på hönsgården och slängt den där. Men det blev i alla fall aldrig någon färd till myren. Och för var dag, som gick, kände sig den unge gåskarlen alltmer otålig både mot gäss och människor.
Det var just då han var som mest uppretad, som grågässen kommo flygande. De foro fram på sin gamla stråkväg sju till åtta i flocken. Varje sällskap bildade en kil, och luften susade, då den borrade sig fram genom den. För den unge, stormodiga gåskarlen voro de en bild av allt, som är käckt och friskt och framåtskridande.
Somliga av de förbiflygande hade gamla förbindelser med tamgässen. De slungade ut några hälsningsrop, då de flögo förbi. Och det var, som om tamgässen först i den stunden känt, att luften ångade av vår, att det grodde i var tuva, att det frustade och bubblade inne i deras eget avkylda fågelblod. De kunde ej låta vara, de flaxade med vingarna, sträckte på halsarna och ropade efter grågässen. Men den unge stormodige menade, att grågässen måtte finna dem löjliga, som stodo stilla på samma fläck och flaxade. Och så flög han med skarpt smällande vingslag över hela ladugårdsplatsen för att visa, att han kunde, om han bara ville.
Genast blev det ett förfärligt larm på ankor och höns och alla spatserande fåglar. De trodde, att själva kungsörnen måtte vara i närheten, eftersom gässen började flyga. Ladugårdspigan tittade ut genom en glugg på skålen, där hon stod och skar hackelse. Då hon såg gåskarlens tilltag, började hon springa upp mot köket.
”Pass på, pass på”, kacklade de gamla, förfarna gässen, ”nu springer hon efter gamla frun och saxen, och de komma ned och klippa dina vingar.”
”Nej, det skall aldrig ske”, tänkte gåskarlen. Han kunde alls ej lida det talet om att få vingarna klippta, hellre ville han utstå vad som helst. En ny flock grågäss kom flygande, och han hörde tydligt hur de ropade, ”kom med, kom med”.
Och så, då faran var överhängande och lockelsen stor och harmen sjudande, så begick han en förtvivlans gärning. Han lyfte vingarna och begav sig på flykt.
Först kunde ingen tro, att det var på allvar, men det var det. Gässen stodo och sträckte hals efter honom, så de rentav tappade andan, och tuppen gav i bestörtningen till ett enda högt galande. Ladugårdspigan och gamla frun stodo på kökstrappan med saxen i hand och sågo bestörta efter honom. En av drängarna sprang in efter en bössa för att kasta ett skott hagel efter rymmaren.
Men han flög bara raskt på, och det gick bättre, ju högre upp han kom. Haglen stöttes tillbaka som vattendroppar från hans mjuka dunharnesk, och de närmaste grågässen saktade farten för att få honom med. Snart hade han uppnått den yttersta fliken av kilen, och där höll han sig. Det var ej fråga om hälsning eller samtal, det var bara att flyga på och hålla jämn fart, ett tungt arbete för den, som var ovan.
Genast från första stund började han ångra sig. Han fick strax en aning om att han givit sig
