bar ut henne på den stora heden.
Hon hade behållit sansen hela tiden. Just som hon fördes bort, såg hon hur sköterskan, som hade vakat vid bädden, sprang upp och med stor förfäran stirrade ner på en orörlig människokropp, som låg utsträckt under täcket. Själen hade förstått, att det var den kroppen, som hade tjänat den till bostad under livstiden, och att den nu, sedan själen hade lämnat den, var ett livlöst lik.
Själen tänker igenom händelseförloppet gång på gång, liksom för att inskärpa hos sig, att den är död och skild från det jordiska. I alla fall händer det ett par gånger, att obetydliga glädjeämnen och lika obetydliga farhågor dyker upp ur det förgångna, den fröjdar sig åt en gunghäst, som den har lyckats skaffa åt sonen, och i nästa ögonblick kommer den ihåg, att gossen aldrig fick rida på den. På samma sätt är själen ängslig för att den inte skall hinna flytta bort ur sin bostad, innan den nye överläkaren kommer. Den vet ju, att en ny överläkare är utsedd och att han kan vara att vänta när som helst med sin familj. Men just som den är som mest förtvivlad över att sjukdomen hindrar den från att komma bort i tid, påminner den sig, att döden redan har löst svårigheten. Den livlösa kroppen ligger visserligen kvar i läkarbostaden, men den skulle inte vålla de nykomna mycket besvär. Bostaden hade blivit utrymd på ett effektivt sätt.
Just som själen tänker på detta med överläkaren, kommer en myra krypande. Den kryper fram över marken utan att på minsta sätt vika undan för den liggande, men dylikt är ju vanligt med myror, som inte är skygga djur. Denna här bär sig dock rätt besynnerligt åt. Den kryper in på ena sidan av den dödas hand och kommer ut på andra hållet. Då själen ser detta, känner den sig påmint om något gammalt, som den har upplevt förr i tiden. En gång förr har den varit en varelse av tunn dimma, en skugga, som en myra kunde genomtränga. Den vet inte när. Det måtte ha varit för mycket länge sedan.
Själen ligger och forskar i sina minnen. Är det inte så, att den en gång har varit fri, lätt, obunden? Sedan har den varit fängslad, den har varit instoppad i ett jordiskt omhölje. Den har varit tung, den har haft en fast form, den har uppfört sig efter människosätt. Den har lidit, den har älskat. Den har varit på något sätt insnärjd i tusen, tusen band.
Den känner sig genomilas av lycka över att än en gång vara fri, vara bara själ, men denna känsla av ljus fröjd försvinner ögonblickligen. Det jordiska har ännu ett för starkt grepp om den. Själen saknar människolivet. Den är som en fånge, som klagar över att den har nödgats lämna sitt fängelse. Friheten är tom, den är ängslande. Själen vet inte vartill den skall användas. Den har glömt hur den fordomdags tillbringade sin tid.
Den saknar människors kärlek, små barns smekningar, livets spännande spel. Vad är friheten annat än övergivenhet, ensamhet, glädjelöshet? Den sträcker ut sina skugglika händer mot himlen och kvider av saknadens smärta, av den hemlöses hjälplöshet.
Mitt i denna själens förtvivlan, märker den, att ett par människor kommer gående över heden rakt åt det håll, där den befinner sig, och som den ännu inte har hunnit att sätta sig in i sitt nya tillstånd, blir den alldeles förskrämd. ”Men jag är ju alldeles naken”, tänker den. ”Det här går inte an. Jag har varken filt eller täcke att skyla mig med.”
Utan att tänka på att den nu, sedan den har lämnat kroppen, måste vara osynlig, kurar den ihop sig under de blommande ljungstånden. Det är det enda, den kan göra. Den tror, att den genast skulle bli upptäckt, om den reste sig och försökte smyga sin väg.
Ett ögonblick ser det ut, som om de två människorna hade fått syn på den, ty de stannar alldeles i närheten. Själen ser dem mycket tydligt. Det är en ung man och en ung kvinna, båda vackra, ack, så vackra, båda klädda i vitt. Själen förstår genast, att detta måste vara den nya överläkaren och hans hustru, som alltså verkligen har kommit denna morgon.
Den unga frun har emellertid böjt sig ner över de blomtyngda ljungstånden och börjat bryta några kvistar.
”Vi behöver inte gå längre”, säger hon till mannen. ”Vi kan inte finna vackrare ljung.”
Själen märker till sin stora förvåning, att den nykomna har tårar i ögonen och talar mycket lågt och dämpat. ”Vem kan det vara, som hon sörjer?” tänker den.
”Jag tycker, att det passar bäst, att vi klär kistan med ljung”, säger den unga frun. ”Den röda ljungen har säkert varit henne till stor tröst i hennes lidande. Stackars arma människa!”
Hon kommer inte längre. Rösten kväves av frambrytande tårar.
”Men Annie”, säger mannen, ”du har ju aldrig sett henne.”
Hustrun höjer huvudet, skakar med en häftig rörelse tårarna ur ögonen. ”Naturligtvis är det bara dumt av mig. Men jag tyckte, att hon såg så sträng och anklagande ut, då jag kom fram till kistan. Hon liksom förebrådde mig för att hon hade måst lämna plats åt mig, såg du inte, att det låg ett mörker över hennes ansikte, fastän det var mycket vackert ännu i döden?”
”Ack, men Annie”, säger mannen, ”hela olyckan beror ju på att vi kommo med ett tidigt tåg. Man hade inte väntat oss förrän ett par timmar senare, och därför hade inte den döda blivit bortflyttad. Det är ju inte underligt, om du fick en chock, då det första, som mötte dig, då du trädde in i ditt nya hem, var en död i sin kista.”
”Nej, nej”, säger hustrun, ”det är inte alls så. Jag skulle inte ha blivit upprörd, om hon hade sett ut som en vanlig död. Jag kan inte förstå, att du inte märkte hur hon låg där och frågade om hennes man, hennes barn och nu till sist hon själv hade måst dö för vår skull, för att vi skulle få flytta hit.” Den unga frun tystnar och skakar än en gång tårarna ur ögonen.
”Tänk på att hon kom hit bara för två månader sedan. Hon hade då en man och två barn alldeles som jag nu. Hon var säkert mycket lycklig över den nya platsen, den goda ställningen. Och nu finns ingenting kvar. Allt har berövats henne.”
”Annie”, säger mannen, ”du får inte ta detta som ett olyckligt förebud. Du får inte tro, att vi också skola komma att dö härute. Men naturligtvis var det en olycka, att det första, som du såg i ditt nya hem, skulle vara en död i sin kista.”
”Nej, nej”, säger den unga frun. ”Det är inte alls så, jag gråter bara därför, att jag inte kom förr. Jag vet, att jag skulle ha älskat denna stackars föregångerska. Jag skulle ha vårdat henne, jag skulle ha velat hålla henne kvar i livet. Jag skulle inte ha tillåtit henne att dö. Hon skulle ha stannat hos mig. Hon skulle ha blivit som en syster för mig.”
Själen smyger sig närmare till den talande. Den sträcker ut handen. ”Var inte så bedrövad”, viskar den, ”gråt inte för min skull.”
I samma ögonblick märker den, att de nykomna varken kan se eller höra den. Smärtan över att vara skild från allt mänskligt genomfar den med ökad skärpa, men på samma gång känner den också något, som lisar, något, som gör gott, man plockar blommor åt den, man gråter över den. Den är inte förkastad och förgäten, den är saknad.
INNEHÅLL.
Riddardottern och havsmannen 7
Då svanerna kommo 35
Villan på strandängarna 44
Reors saga 54
Kopparkitteln 81
Njalas bragd 95
Stor-Kerstin och Lill-Kerstin 98
Kungahällas fall 102
Från rimkrönikans tid 110
Gustav Adolfs dröm 118
Ett rikt gifte 126
Grågässen 137
Lyktan 144
Den dödsdömde 152
Santa Lucia 159
Tidningar och rådjur 167
Hämnd får man alltid 174
En fabel från havskusten 181
En vårstorm 184
Spökhanden 200
Sagan om bergen 211
Bland gammalt folk 213
En sommardröm 238
En julnatt i Betlehem 250
Vår på kyrkogården 267
En emigrant 277
En värmlandssägen 300
Två farkoster 306
I marknadstider 311
Träbibeln 317
Stjärngossevisa 329
Selander 334
Trollmusik 352
Rönnebergs sparbank 363
Själen 367
