in i ett hårt och strängt liv och att hans nya vänner voro käckt och vaket folk, men också duktigt råa. Allt var bistert allvar och nödvändighet, ingen hade en tanke på livets angenäma sidor.
Men till hans heder må sägas, att han ej tänkte på att vända om. Han ville ej fara hem och bli vingklippt, han ville bära vad han åsamkat sig. Så småningom gick det ock bättre med flygandet. Han märkte på grågässen, att de ej väntat, att han skulle hålla ut så länge och att de funno honom märkvärdig. Detta gav honom något mod.
Det blev värre mot kvällen, då de togo sin vila på några fuktiga öar i ett kärr. Det blev frost under natten, berguven tjöt alldeles i närheten, och om bara gåskarlen rörde sig litet för att känna efter att ej fötterna frusit fast, bet grannen honom i nacken som en tystnadssignal. Under en stor del av natten höllo grodorna full musik i kärret. De vilda kamraterna kunde sova, men ej så han, som var van att ha det varmt och stilla omkring sig.
På morgonen var det att slå hål på den tunna isskorpan, som under natten hunnit lägga sig över kärret, och bita löst på vattenväxterna. Han, som var ovan, bar sig galet åt, ty han kände ej till dem, som voro lösa och ätbara. Då såg han på grågässen, att de väntade sig föga glädje av honom.
Än värre blev det, då han skulle börja flyga, hans vingar voro så styva, att han knappt kunde få dem i rörelse. Det blev knot bland kamraterna, då de måste sakta farten, för att han ej skulle bli efter. Flock på flock passerade förbi dem. De voro rädda för att de bästa häckplatserna skulle bli upptagna, innan de hunno fram. Han arbetade, så att bröstmusklerna ville brista, men de andra tyckte ändå, att de ej kommo ur fläck.
Och efter denna dag åter en natt i det fria, som var lika kall och lika orolig som den föregående. Han gjorde sitt bästa för att vara tapper och dölja sitt lidande, men kamraterna föraktade honom ändå. Han, som varit en sådan kaxe i hönshuset, hade ej varit två dagar i vildmarken, förrän han var ganska ödmjuk. Han visste ej hur länge resan räckte, tyckte bara, att den var alldeles oändlig. Men en kväll voro de verkligen framme vid häckplatserna, och grågässen voro utom sig av hänryckning. Han för sin del tyckte, att det efterlängtade hemlandet var en myr av det vanliga slaget, bara något större och enformigare. Mitt på den funnos några fläckar med svart, blankt vatten, och därur reste sig ett par trädbevuxna holmar. På dessa slogo grågässen ned, skriande av glädje.
Den tame gåskarlen såg då rätt eländig ut, han var avmagrad och oputsad, sårig om fötterna efter att hava simmat bland is och modlös i hållningen. Kamraterna hade ingen barmhärtighet med honom vidare. De togo genast platser bland träden, men då han ville komma efter dit, visade de honom bort till en öppen tuva. Han märkte ock, att det ej tycktes finnas någon unggås för honom. Alla han närmade sig undskylde sig med, att de redan voro upptagna.
Då sam han lugnt bort till sin tuva och låg kvar där i tre dagar, vilande och plockande i sig föda, så att han åter kom till krafter. Under den tiden tycktes han hava mognat till samma lugna, kalla beslutsamhet, som utmärkte de andra djuren i vildmarken, på samma gång som han kände, att den ohyggliga resan härdat honom mot varje vedermöda. På tredje dagen steg han upp på tuvan och började inolja och putsa sina fjädrar, tills de blänkte över hela myren. Sedan begav han sig med frustande vingpennor och högburen hals över till holmarna och steg i land, just där den dristiga anföraren, han, som flugit i spetsen för flocken, höll på att ordna sin rede.
Hans avsikter voro så tydliga, att den andre ej misstog sig ett ögonblick. Och knappt var han landstigen, innan han hade den stora gåskarlens näbb om sin strupe och hans vingar dunkande mot sina kroppssidor som en skrällande åska. Men han bet igen, slog igen. Han kämpade för ära och liv. Han tyckte, att han lika gärna kunde dö med ens som leva föraktad och eländig ute på den öppna tuvan. Och knappt visste han hur det gått till, men hans fiende gav plötsligen vika, han släppte sitt tag om hans strupe och tumlade på sidan, flämtande, nästan död. Han reste sig om en stund och linkade bort, skamsen, lämnande boet åt segraren, utan att våga en invändning.
Nästa dag visste man runt om hela träsket, att den främmande gåskarlen var den starkaste och skönaste av alla, och unggässen voro ej längre så försmädliga— — — —
Det var augusti, och flyttningen mot söder var för handen. En klok och sansad familjefader var han nu. Fem ungar hade han i boet, väluppfostrade och flygfärdiga. Ingen av dem, som tillhört honom, hade blivit ett rov för jägare eller vilddjur. Det var ett utomordentligt resultat.
Men fast det hade gått honom så väl, hade han fått nog av det vilda livet. Han sade sig, att han ville styra rakt mot hemmet och taga med sig både hona och ungar. Han ville komma och ställa dem fram för gamla frun, som han jagat, då han var ung och pojkaktig. Hon skulle nog förstå, att han nu var mognad och sansad. Hon hade nog begrepp om vad det ville säga att draga fram en familj. Och hon skulle taga väl emot honom.
En förmiddag i augusti märkte de på herregården hur en av de snabba, fladdrande kilar, som ilade hän genom luften, styrde rätt ned mellan uthuslängorna och hamnade mitt på ladugårdsplatsen. Man kände genast igen flockens anförare, det var den unge stormodige.
Man blev visserligen både rörd och glad. En förlorad son kom åter, ej som en tiggare, utan rik, erläggande en präktig tribut för sin förbrytelse. Det var en övermodig kraftvarelse, som genomgått sina prövningar och nu vände åter till hemmet med alla sina ägodelar, liksom ändå erkännande, att han hade detta att tacka för allt. Och man förstod genast, att han förde med sig denna ståtliga ungflock, uppfostrad i vildmarkens vedermöda, för att betona sin mognad, sin manlighet.
Detta var vackert, men kunde man lita på honom? Hur länge skulle han stanna nu? Den, som rymt en gång, kunde göra om det, och då var det ej så visst, att han kom åter. Det var nog bäst att ta det säkra för det osäkra.
Man bjöd på havre och vatten inne i gåshuset. Den nykomna störtade in där och hela hans flock med honom, varpå dörren stängdes om dem med en viss omständlighet.
Sedan fångades de en för en och buros bort. Om en stund låg på slaktbänken i brygghuset en stor hög gäss med genomskurna nackar och ömkligt slankiga halsar.
Sådan var historien om grågässen, som kom igen var vår lika regelbundet som tranor och starar. De gamla tyckte mycket om att berätta den, men bland oss unga gjorde den aldrig synnerlig lycka. — Nej, det gjorde den verkligen aldrig.
1894.
LYKTAN.
En julberättelse.
Är det icke riktigt underbart, om man rätt tänker på det? Dagarna före jul, då är det ett stök och ett fläng och en brådska och en oro. Dammet flyger, kvastarna rusa över golven, viskor och trasor rasa bland möblerna, brodernålarna gnissla, och köken fyllas av baktråg och plåtar. Och det är detsamma både ute och inne, bråk och strid på gator och torg. Men så kommer då julen.
Och det blir stilla som genom ett trollslag. Man vet ej var det blev av allt detta, som störde och väsnades och arbetade och larmade.
Det ligger mer i detta än först kan synas, ty det gäller ej bara om våra rum och våra gator. Julen har nu sitt eget sätt att också komma in i hjärtat och ställa till rätta. Du skulle bara ge akt på den. Det är ting där inne, som synas vara alldeles på tok, så kommer julen, och så blir det som det bör vara.
När en gång julens stora och härliga krönika blir skriven, så lär det komma fram många historier om hur den vridit rätt vad som varit skevt eller snett. Till dess må envar prisa den, så gott han kan, med att tala om vad han hört om den, och icke fördölja det. Och se här en av de sägner, som man förtalt mig om julen.
Det var på den tiden, då ungt folk läste Tegnér och läste honom så väl, att de kunde utantill såväl Axel som Frithiof och flere av småstyckena. Då, som nu, funnos där människor, som bara ville grubbla och grubbla och kunde hålla på med det, tills de visste varken ut eller in. Då, som nu, funnos där sådana, som, då de voro riktigt i farten, kunde grubbla bort både kärlek och livslycka.
Och unge herr Leonard, han var riktigt i farten. Han hade grubblat ut, att han var sin fästmö ovärdig, att han ej längre kunde hålla henne bunden till att gå och vänta på en fattig karl som han, att han ej ville göra henne så olycklig som hon nödvändigt måste bli, om hon skulle gifta sig med honom.
Känner ni någon resande från det landet Ångest och den staden Betänksamhet? Se, därifrån var herr Leonard kommen, och dess vanor behöll han. När han kom i sikte av målet, som han jagat, vek han av från det, och den fyllda bägaren flyttade han undan sina läppar, innan han fuktat dem.
Den kära, gamla tösen med det ärliga ansiktet och det godmodiga lynnet, som varit hans barndoms käresta redan, höll av honom lika fullt och troget som någonsin. Men nu hade hon ej fått råka honom på väl ett år. Hon var guvernant söderut i landet, och han gick i Stockholm som extra i ämbetsverken. Då det nu låg räddhåga bakom varje rad, som herr Leonard skrev, och tvivel i varje kärleksbön, så började hon undra om han ännu älskade henne som förr. Huvudstadslivet kunde ju hava förändrat honom.
Ty hon kunde ej förstå, att den riktiga kärleken skulle kunna förmå sig att i varje brev bjuda henne friheten, och ej heller, att den kunde vara så rädd för att föra henne hän till ett liv av fattigdom och arbete.
Hon förstod honom delvis, men ej helt. Hon märkte, att han ofta sadlade utan att rida och gjorde sådd, där han ej gitte bärga in skörd. Men hon trodde detta höra till hans yttre väsen och ej till det djupast bestämmande hos honom. Se, han var en stor, stark karl med en präktig, manlig röst och ett förnämt, litet förbehållsamt sätt. Det var ej lätt att misstänka, att hans beslutsamhet alltid trampade ned i en dy av hänsyn och ovisshet, att han var en körsven, som ej tordes sätta vagnen i gång, därför att den då också kunde komma att välta.
Hade hon vetat detta riktigt, så skulle hon bara skrattat åt hans oroliga brev. Men nu, fastän hon visste, att han var en trogen människa i andra förhållanden, så tänkte hon, att kärleken var en sak för sig. Det var säkert så, att han önskade sig fri från henne, fast han ej sade det öppet.
Och så höllo de på att glida ifrån varandra, dessa två, som just tycktes skapade så, att de skulle uppväga varandra och jämna ut livet för varandra.
Det var just strax före jul, som det började se ut, som om hon lämpat sig efter hans idéer och upptagit tanken på att skiljas, och det hade hon gjort, den stackars, ömma varelsen, bara för att behaga honom. Då stormade herr Leonard av som i sken. Ty det låg riktigt för honom att få göra sig olycklig, det var hans lisa att få offra sig.
Och han tänkte: jag måste ge henne anledning att slå upp, jag måste slå ett raskt slag och befria henne ifrån mig.
Han gick på bal en kväll, strax
