mor öppnade ugnsluckan och såg, att valvet rämnat. Den ypperliga bakugnen var förstörd.
Från den stunden tvivlade varken hon eller någon av tjänarna på att Reor var en man utan lycka, och de bävade alla för framtiden. Reor var mera vred än sorgsen över händelsen. Dylika gyckelbilder av kvinnoskönhet förföljde honom, alltsedan han beslutat fria till den fula ungmön. Och att han fått hennes samtycke till giftermålet, höll han snart för det olyckligaste, som hänt honom.
Då året glidit längre fram, hände själva påskaftonen, att två unga drängar gingo vilse i Anfasteröds skogar. De trängde sig fram bland klyftrika berg och stodo snart i en grotta, vars väggar voro helt vita och från vars tak nedhängde tappar som skägglav från granar. De slogo lös ett par sådana tappar med sina yxor och buro dem ut i dagsljuset. De kände på dem och vägde dem i sina händer samt kände sig helt huvudyra av lycka. Detta var silver. Hela grottan där inne var klädd med silver.
De lovade varandra heligt att för ingen omtala vad de funnit och letade sig så småningom ut ur skogen.
Men vid kvällsbordet, där dessa unga drängar sutto nere vid bordsändan, talade gårdsfolket i dystert ljudande viskningar om all Reors ofärd. De tyckte sig märka, att den unga husbondens djärva drag voro sammandragna av smärta, och med svällande hjärtan tänkte de på att de kunde lindra all hans oro. De stego fram, lade med stolt glädje det funna silvret i Reors hand och berättade om sitt fynd. Han log åt deras glädje, ej böjd att tro på lyckan. Hans första fråga var om de kunde finna vägen till grottan. Jo, de hade blekat upp vägen dit. Då prisade han deras trohet mot honom och syntes däröver mer glad än över silvret. Sedan var där stor gamman i salen den påskaftonen.
Nästa dag gingo dessa unga drängar till kyrkan över den ännu isbelagda fjorden. Efter gudstjänsten skulle de visa Reor vägen till grottan. Men då de gingo från kyrkan, kommo de ned i en vak och drunknade.
Reor prisade dem lyckliga, som fått dö mitt i sin glädje. Efter denna händelse kunde människor märka, att han själv trodde sig dömd att misslyckas i alla företag. Nu kunde man ock spåra hos honom deltagande för andras olyckor, och han syntes själv tacksam för kärlek och trohet. Det såg ut, som om han sörjde mera över desse ringe tjänares död än över förlusten av silvret. Men folket på hans gård trodde, att det kunde bringa ofärd med sig att visa honom för stor huldhet.
Reor satt till bords hos en granne och gav då akt till en av de trälkvinnor, som buro in maten. Hon var mycket ståtlig i växten och värdig i rörelserna, hög som en man, bred över skuldrorna och ej mycket smärt om livet. Hennes ansikte uttryckte stor viljestyrka. Reor fann henne skönare än varje annan kvinna, andre män torde ej hava funnit mycket behag hos henne. Hon hade en jämn och klar hy, men kinderna saknade all rodnad, och trakten omkring ögonen var sänkt i djupt mörker. Näsan var rak, pannans hårfäste rakt, ögonbrynen löpte raka och täta ytterst ute på pannbenets rand, läpparna voro sammantryckta till en enda rät linje. Ögonen voro stora och varma med långa, silkeslena ögonhår. Detta mildrade ansiktets stränghet. Eljest fanns där mer av kantig benbyggnad än av rundning i detta ansikte; den kraftiga underkäken syntes tydligt nog och likaså kindknotorna.
Reor sade: ”Se där ett ansikte, som ej behöver frukta åren.” Ty det syntes honom, att ålderdomen ej skulle kunna fåra eller förkrympa vad som syntes så fast.
Kvinnan hade hört hans ord. Hon satte häftigt ifrån sig fatet och gick ut.
Reor sporde grannen om henne. Han fick veta, att hon varit länge där i gården men att hon brukade vistas i hans säter med boskapen, därav hade hon blivit folkskygg och visade sig ej gärna för främmande.
”Sällan såg jag sådant ansikte på någon av trälaätt”, sade Reor.
”Kan väl vara, att hon ej är född träl”, svarade hans granne. ”Hon såldes till mig av en fiskare, då hon ännu var barn. Törhända hade han stulit henne från något skeppsvrak.”
Reor väntade, att kvinnan skulle komma åter, men nu bars maten in av en annan. Äntligen infann hon sig, men han såg, att hon nu kom tvingad, rädd för att han åter skulle säga något om henne. Just då hon kom fram till bordet, bad hans granne honom, att han skulle snarligen draga till länsherren och bedja om hjälp vid deras kyrkobyggnad.
”Sänden hellre en annan”, sade Reor, ”min dåliga lycka förföljer mig nu så, att mina harmlösaste ord väcka misshag.”
Han såg på tärnan, då han sade detta. Hon förstod hans mening, kom att tänka på att denne mäktige storbonde nedlät sig till att göra henne sin ursäkt och genomfors av en skakning liksom ett barn, innan det börjar snyfta. Bonden och hans hustru förstodo också hans mening och tänkte, att Reor måtte vara mycket förändrad, då han visade sådant undseende mot en träl.
Sedan gick Reor några dagar och diktade om den tärnan. Han drömde henne högättad och mycket hugstor. Han hade hört, att hon kallades Astrid, och från det gamla drottningnamnet föll höga ödens glans över dess fattiga bärarinna.
Reors mor ville göra bröllop åt sin ende son och därför beslöts, att bröllopsgillet skulle firas på Anfasteröd. Så var nu den veckan kommen, då det var avtalat, att giftermålet skulle fullbordas, och stora tillrustningar gjordes. Reor tog ej mycken del häri. Han sade, att allt var bäst, då han var fjärran. Det var nu vår, och han arbetade nu ivrigare än någonsin förr med plöjning och sådd.
En middagsrast kom han hem från arbetet. Han hade lämnat plogen ute på fältet och kastat sig upp på den ena arbetshästens breda rygg. Sorglöst kom han ridande, utan att styra varken med grimma eller töm. Hästarna gingo självmant fram till brunnen, som stod mitt på den stora, kringbyggda gården.
Dörren till stekarehuset stod öppen, så att matos och fet rök strömmade ut. Stora eldar flammade på härden. Där inne bryntes stekar och bakades bröd, men nu stod husmodern med alla sina pigor ute på gården och frågade ej efter att bröd och kött fördärvades. Alla voro de vita av mjöldamm och röda av värme och vrede, alla skreko och pekade bortåt vägen. Reor stod på brunnskaret, ropade högt och frågade vad som bekymrade dem. Det var en stöld, en silverbägare var stulen. En av grannens trälkvinnor hade nyss varit där i ett ärende. Helt visst hade den eländiga tagit den härliga skatten.
Reor ryckte ämbaret undan den törstiga hästen, svängde sig åter upp på hans rygg och red bort från gården. Snart såg han en kvinna gå före sig på vägen och kände igen henne på växten och den ståtliga gången. Han påminde sig nu hur han drömt om henne och tänkte: ”Denna tärna kan ej stjäla.” Kvinnan vände sig om, såg honom komma ridande liksom för att inhämta henne och stannade. Återigen tänkte han: ”Denna är ingen tjuv.” Likafullt red han fram till henne.
Hon avvaktade ej hans tilltal utan sträckte fram mot honom en liten silverbägare. ”Det är denna du kommit att hämta”, sade hon. Och hennes stränga, stolta ansikte var högdraget som en fången drottnings, då hon går i segerherrens triumftåg.
Reor blev röd som blod, blygdes, som om han stulit i kyrka, hade hellre velat se sin egen mor vid skampålen än veta, att denna tärnan kunde stjäla. Han kom sig ej för att taga bägaren, ej heller sade han något. ”Var det dig en så hård sorg att mista den?” sade hon. ”Jag tog dock den minsta. Man säger, att du är mäkta rik.” Ingen ånger fanns det hos henne. Hon var skamsen över att hava gjort gärningen illa, ej över att hon gjort den.
”Du är då trött på att dricka ur träkanna”, sade Reor, ty han kunde ej komma ut ur den villan, att hon var något mer, än vad hon syntes. Han såg på henne med smärtsam undran. Hans ögon, som eljest voro vasst blickande som de stormögde jättars, blevo bedjande och ödmjuka. ”Upphör att förställa dig”, tycktes han säga. ”Detta är grymt. Visa dig sådan du är. Kasta trälståndet, trälsinnet!”
Men hon förstod ej hans tankar. ”Nej”, sade hon, ”jag ville ej dricka ur den. Jag samlar silver för att kunna köpa mig fri. De lämnade mig ensam i din stuga”, fortsatte hon med förbittring, ”och bägaren stod framför mig på bordet. Den må skylla sig själv, som lämnar sådana dyrbara ting i en träls åtkomst.”
”Du kunde ju veta, att du skulle bli upptäckt.”
”Nej”, sade hon, ”lyckan kunde ju gjort, att en annan blivit misstänkt. Tag den nu och låt mig gå.” Och hon sträckte åter fram bägaren.
”Behåll den”, sade Reor. ”Jag vill ej mer se den.” Och det ljöd bitter sorg ur hans ord, ty bägaren var honom förhatlig, liksom egentligen allt i världen, sedan han funnit, att han missräknat sig på den tärnan.
Då han sade detta, att hon skulle få behålla bägaren, gick en ryckning genom hela hennes kropp, liksom förra gången, då han talat vänligt till henne. De fasta dragen i hennes anlete begynte rycka och skälva, och kroppen darrade. Reor undrade om en plötslig sjukdom kommit över henne. Han blev helt förfärad vid att se den starka kvinnan, som gott kunde bära en mansbörda, skälva som ett löv. Äntligen fylldes hennes ögon av tårar, och hon mäktade få fram ett par ord.
”Får jag behålla den”, sade hon, skakad av snyftningar. ”Vill du ej hava den åter.”
”Du må göra med den vad du vill”, svarade han. Men nu förekom det honom ännu mer hemskt, att en så ringa gåva, ty bägaren var mycket liten, kunde göra ett så starkt intryck på henne. Det föreföll honom förnedrande att längre åse hennes häftiga glädje över att någon varit god mot henne. Han vände hästen och red sakta hemåt. Under tiden berättade han för sig själv hennes livs saga, sådan den i sanning måste varit. Han förtalde sig själv för första gången i livet den ensammes och föraktades saga, dens, som aldrig hört ett misskundsamt ord, dens, som ingen gett vängåvor, dens, som ser en fiende i varje människa. Han kände vrede och blygsel över att denna stolt blickande tärna måst föra ett liv av nöd, som bragt hennes själ till sådan förnedring. Detta menade han vara det tyngsta elände han anat. Och han kände sin egen olycka liten.
Han sade sin mor, att han fattat medömkan med den stackars trälkvinnan och låtit henne behålla bägaren. Modern sade, att detta var illa gjort, eftersom den tillhörde det gamla jättegodset. Mera blev ej den gången talat om händelsen.
Nästa dags eftermiddag mötte han tärnan i skogen. Hon kom drivande boskapen upp till sätern. Han talade vänligt vid henne. Hon hade åter varit ute för ett missöde: en ko hade trampat henne på foten, så att hon hade svårt att gå. Reor lovade att sända någon för att hjälpa henne med nästa morgons arbete.
Skogen var ännu ej vaknad ur vintersömnen, men den stod och drömde blommor. Hela marken såg den i drömmen full av blommor. Ängarna voro röda av dem, men skogsmarken var vit och gul. Varje buske och varje ört blommade, rosor klängde sig uppåt trädstammarna, skära rosor hängde från träd till träd. Myren blomstrade, åarna och sjöarna gungade liljor och näckrosor på sina vågor, endast skogsträden voro nakna utan blommor och utan blad. Och skogen plågades i drömmen över sin nakenhet och ville skynda att få bladen på sig men kunde ej komma ur stället, såsom det brukar vara, då man har brådska i drömmen. Och i denna sin ångest vaknade den.
Genast tänkte den: ”Detta var ju endast en dröm. Hur kan här finnas blommor? Då jag somnade, sov också marken, frön och rotstockar insomnade med mina torra blad över sig.” Men på samma gång märkte skogen en underlig blidhet i luften och ett underligt porlande under barken, och
