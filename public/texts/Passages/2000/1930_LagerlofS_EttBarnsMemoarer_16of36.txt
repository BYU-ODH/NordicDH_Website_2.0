och hon tror, att mamma talade med Aline om morbror Kristofer, när Aline kom för sent till räknetimmen. Anna säger, att hon inte skulle ha gråtit så, om hon inte tyckte om morbror Kristofer. Men ändå säger hon nej till honom. Vi kan rakt inte förstå oss på henne.
Vi sitter en god stund och funderar, men vi vet varken ut eller in, och till sist så tröstar vi oss med att söka opp några nerfallna äpplen under farfars astrakanträd.
Det är, som om det skulle sitta en stor knöl i huvudet på mig. Jag kan inte bli av med den, förrän jag har funderat ut varför Aline är så konstig.
På kvällen så där mellan sex och sju brukar det just aldrig vara någon människa inne i barnkammarn, och jag går dit och tar fram en läxbok och sitter, som om jag skulle läsa, men egentligen så gör jag ingenting annat än tänker på Aline.
Om en stund kommer Barn-Maja in för att bädda åt oss, och hon blir visst förvånad över att jag sitter där och bara stirrar ner i en bok och inte säger något. »Va går dä åt Selma i kväll?» säger hon. »Har ho fått bakläxa?»
»Nej,» säger jag, »jag är bara ledsen, därför att Aline ska flytta.»
Och det har Barn-Maja inte hört, fastän hon annars brukar veta allting. Hon håller med om att det var tråkigt, att mamsell Aline ska ge sig av, »för ho va e människa, som en recktitt kunne bli gla i.»
Sedan är Barn-Maja tyst en stund, men så säger hon, att hon inte kan förstå varför fru Lagerlöf har sagt opp mamsell Aline.
»Mamma har visst inte sagt opp henne,» säger jag. »Det är hon själv, som har sagt opp sig. Mamma kan inte en gång förstå varför hon flyttar.»
Barn-Maja blir tyst på nytt. Hon breder ut lakan och stoppar ner täcket på Annas säng och ser ganska fundersam ut, men så säger hon:
»Jag trodde också, att mamsell Aline snart skulle komme å flötte, men jag tänkte, att dä skulle bäre i väg åt annat håll.»
»Vart trodde Barn-Maja att hon skulle ta vägen?»
»Jo, ser Selma, jag var så säker på att ho skulle få’na te moster.»
Jag svarar ingenting på detta, för jag tycker inte riktigt om, att Barn-Maja vet allting om oss alla.
Barn-Maja bäddar på en stund, så säger hon med en djup suck:
»Dä ä kanske bäst som sker. Dä ä inte sagt, att dä hade vart nånting för henne te få.»
Men då blir jag sårad på morbror Kristofers vägnar. »Varför skulle inte morbror Kristofer duga åt Aline?» säger jag.
Då blir Barn-Maja så ivrig, att hon slutar opp med bäddningen och kommer fram till mig.
»Jag ska tale om för Selma någe, som jag såg den sjuttonde agusti,» säger hon.
Och så berättar Barn-Maja, att den sjuttonde augusti i år hade det hänt så illa, att en av de främmande fruntimmerna hade råkat riva sönder sin klänning, när hon var ute i trädgården och åt bär. Vem det var, ville inte Barn-Maja tala om, men så mycket kunde hon då säga, som att hon var ung och vacker och gift. Hon var inte från den här socknen, och hon hade aldrig varit här på Mårbacka förrän i år. Resten fick jag gissa mig till.
Den här vackra frun, som Barn-Maja inte ville nämna vid namn, hade gått i trädgården i sällskap med morbror Kristofer och fru Lindegren på Halla, då olyckan med klänningen hände, och hon hade blivit både förskräckt och ledsen, som en väl kan begripa. Hela ärmen var uppriven och fick lov att sys ihop, och hon tyckte, att det var så genant att gå in i stora byggningen mittigenom hela hopen av gäster, när hon var så trasig, för att få tag i nål och tråd. Då hade morbror Kristofer föreslagit, att hon skulle gå in på pappas kontor, för dit kunde hon komma obemärkt, och där fanns inte en människa vid det här laget. Och fru Lindegren på Halla erbjöd sig att gå in i stora byggningen efter nål och tråd och sedan komma ner på kontoret och hjälpa henne med hopsyningen.
Den vackra främmande frun hade tackat fru Lindegren så mycket för hennes anbud, och sedan hade hon följt morbror Kristofer in på kontoret. Fru Lindegren hade gått in i stora byggningen, men det hade allt dröjt en stund, innan hon hade kunnat finna reda på några sybehör, för en sådan dag stod ingenting på sin rätta plats på Mårbacka. Men till sist fick hon då tag i en sykorg, och hon nästan sprang med den utför backen till kontoret, för hon tyckte, att hon hade låtit vänta på sig bra länge.
Men nu är det ju så, att det finns ett litet runt fönster på kontorsdörrn. Det är bara ett litet titthål, för att den, som står innanför, ska veta för vem han öppnar. Men när nu fru Lindegren på Halla stod utanför kontoret, kastade hon en blick genom den där rutan. Hon ville väl se om morbror Kristofer och den vackra främmande frun ännu satt kvar inne på kontoret och väntade på henne, för annars behövde hon ju inte gå in där.
Och då hade fru Lindegren på Halla fått se, att morbror Kristofer och den vackra främmande frun stod mittpå golvet och kysstes.
Och fru Lindegren på Halla hade känt sig rentav rådlös. Inte ville hon gå in till de två, som stod där och kysstes. Men å andra sidan så behövde den vackra främmande frun att få sykorgen in till sig för att få klänningsärmen lagad. Men då hade fru Lindegren fått syn på Barn-Maja, som kom springande över gården i något ärende, och ropat henne till sig. Hon hade bett Barn-Maja gå in till den främmande frun med sykorgen och hjälpa henne att sy ihop klänningsärmen, som hon hade rivit sönder i en krusbärsbuske. »Men Maja ska knacka hårt tre gånger, innan Maja öppnar,» hade hon sagt.
Och det gjorde Barn-Maja. Men innan hon knackade, hade hon kastat en blick genom den lilla rutan på kontorsdörrn, och då hade hon förstått varför inte fru Lindegren på Halla ville gå in med sykorgen. När sedan Barn-Maja hade knackat och öppnat dörrn så långsamt som möjligt, så hade morbror Kristofer stått borta vid fönstret, och den vackra frun hade stått vid kakelugnen. Han hade varit sig alldeles lik, men hon hade allt varit bra röd i ansiktet och tilltufsad i håret.
Barn-Maja hade inte sagt ett ord om detta till någon människa utom nu till mig, för det hade hon inte vågat. Men om fru Lindegren på Halla också hade tegat, det visste hon inte.
Men så snart som Barn-Maja har talat ut, så är det jag, som springer till Anna och berättar hela historien.
»Och kommer du inte ihåg,» säger jag och är så ivrig och glad, »att pastor Lindegrens var här sista kvällen, innan främmandet reste, och att vi följde dem hem, därför att det var så vackert månsken? Och minns du inte, att Aline hela tiden gick och språkade med fru Lindegren? Och tror du inte, att fru Lindegren då passade på och talte om för Aline om den där kyssen?»
Och Anna håller med mig om att det säkert förhåller sig på det sättet, för det är alltsedan den kvällen, som Aline har varit så förändrad.
»Och tror du inte, att det är därför, att Aline fick höra det där, som hon gav morbror Kristofer korgen?» säger jag och är lika ivrig och förhoppningsfull.
»Jo, det tror jag visst,» säger Anna, men hon ser inte det minsta glad ut.
»Och tror du inte, att det är därför, att Aline blev ond på morbror Kristofer, som hon vill flytta?» säger jag.
»Jo,» säger Anna, »det är ju klart som dagen.»
Jag ser på Anna. Jag är så förvånad över att hon sitter stilla och inte är det minsta glad och inte skyndar vidare med nyheten till mamma.
»Ska du inte tala om för mamma, att vi nu vet vad som ligger bakom den här flyttningen?» säger jag.
»Nej,» säger Anna. »När det står så här till, så tror jag inte, att det lönar sig. Aline är så noga med sådant. Hon kommer aldrig att gifta sig med honom.»
»Nej, det är ju klart,» säger jag. »Men kan inte mamma be henne, att hon stannar? Hon behöver ju inte flytta ifrån oss, därför att morbror Kristofer kysste en främmande fru.»
Anna ser på mig, och jag förstår, att hon tycker, att jag är så förfärligt dum.
»Förstår du inte, att det är för den där kyssens skull, som hon flyttar?» säger Anna. »Så länge som hon stannar här, måste hon var dag tänka på den. Det är det, som hon inte står ut med.»
SUNNEBALEN.
Vi är så glada, att vi bor i Östra Ämtervik och inte i Sunne. Det finns mycket mer folk i Sunne, men de är inte så trevliga. De ställer aldrig till med sällskapsspektakel, de har ingen mässingssextett och inga kvartettsångare, och där finns alls inte så många, som kan hålla tal och skriva vers som i Östra Ämtervik.
Vi hör ihop med Sunne på det sättet, att vi har samma prost. Annars har vi just ingenting att göra med Sunneborna. Vi råkar aldrig några av herrskapsfamiljerna i Sunne, men vi känner på oss, att de tycker, att de är mycket förmer än vi, därför att de bor i en stor socken.
En gång om året blir vi bjudna på kalas till Sunne prostgård, men vi råkar inga Sunnebor i alla fall. För Sunne pastorat är så stort, att prostens inte kan bjuda alla herrskaperna på en gång. De brukar bjuda dem, som bor i Östra Ämtervik och i Västra Ämtervik och i Gräsmark, i en omgång och dem, som bor i Sunne, i en annan.
Men fastän vi inte är bekanta med Sunnefamiljerna, så har vi sett dem allihop på Åmbergsheds marknad, så att vi känner igen både brukspatron Petterssons på Stöpafors och ingenjör Maules på Sundsberg och ingenjör Ignelius’ på Ulvsberg och patron Hellstedts på Skarped och patron Jonssons, som bor på »slottet» i Sundsvik.
På den sjuttonde augusti kommer det alldeles fullt med ungherrar från Sunne till Mårbacka för att dansa och se på sällskapsspektakel. Och nu tror vi, att de har talat om i Sunne, att Hilda Wallroth på Gårdsjö och Anna Lagerlöf på Mårbacka har vuxit opp till att bli de allra sötaste flickorna i hela Fryksdalen. Åtminstone får pappa en vacker dag brev från ett par herrar i Sunne med förfrågan om herrskapet på Mårbacka ville vara med om en matsäcksbal.
Balen skulle hållas i våningen ovanför Nilssons handelsbod, och de skulle få lokalen gratis. Herrarna skulle bestå dryckesvarorna, och fruarna skulle ta med sig kaffe och te och småbröd och vad som behövdes för supén. Det skulle bli i all enkelhet och ingenting kosta mer än några riksdaler till ljus och drickspengar.
Det har kommit ett likadant brev till Gårdsjö, och moster Augusta åker över hit för att tala med mamma och faster Lovisa om vad de ska ta med sig, för de vill ju inte på något sätt vara sämre än Sunneborna. Faster Lovisa ställer strax till med stort småbrödsbak och är så upplivad, för sådana där matsäcksbaler hade de haft i Sunne i hennes ungdom. Inte ett ögonblick tänker hon på att fara med, för hon vet ju, att hon är för gammal att dansa, men hon säger, att det är roligt, att det händer något roligt.
På samma sätt är det med Gerda och mig. Vi tycker också, att det är roligt, att det ska bli bal, fastän vi är för små för att få följa med.
Men så blir det slut med glädjen, för dagen före balen säger pappa, just som vi sitter vid middagsbordet och talar om balen förstås, att han tycker, att Selma är så pass stor, så att hon kan få följa med.
Pappa tror nog, att jag ska bli glad
