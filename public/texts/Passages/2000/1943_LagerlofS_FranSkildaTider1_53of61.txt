fall fast vid beslutet. Så snart som hon blev stor och kunde komma bort och tjäna, skulle hon spara ihop femti riksdaler för att kunna ge socknen en riktig bibel att lägga på altaret— — — —
Detta var alltså uppgiften, som hade följt henne genom livet och gjort det rikt och fängslande. Andra människor växte upp, levde och gingo bort utan att veta varför. Kanske var det orsaken till att så många av dem förföllo och gingo förlorade. Men så var det inte med henne. Hon visste varför Gud hade satt henne hit till världen.
När hon kom till kyrkan, kunde hon ibland glädja sig åt den dagen, då den nya bibeln skulle ligga på altaret och inget barn mera skulle narras att drömma om bilder i en tom trälåda. Man kan inte veta hur högt hennes tankar gingo. Hon väntade visst, att Guds välsignelse skulle i rikare mån utgjutas över församlingen, då det inte låg en falsk bibel på altaret.
Hon hade sina sorger, hon som andra, men hennes sinne var alltid lätt, därför att hon inte var bunden i vanliga jordiska bojor. En oro hade hon dock, att hon skulle bli förekommen. Som till exempel då kyrkan blev restaurerad eller då några fruntimmer företogo sig att skaffa en ny altarbeklädnad. Hon hade inte en lugn dag, förrän hon var viss om att ingen hade kommit på den tanken att skänka kyrkan en riktig bibel.
Men om hon var ängslig att bli förekommen, varför skyndade hon sig inte? Varför sparade hon inte ihop de femti kronorna?
Ack, detta hade blivit gjort flera gånger. På sin första plats hade hon haft en lön av tjugu riksdaler om året. Efter fem år hade femtiriksdalern funnits där. Men innan hon hade hunnit fara in till staden och köpa boken, hade modern dött och pengarna hade måst användas till kista och begravning.
Så där hade det alltid gått. Ena gången en bror, som skulle till lasarettet, den andra gången en fattig granne, som mistat sin enda ko och måste ha hjälp till en ny.
Dessutom hade hon en vacker dag gått och gift sig. Mannen hade dött efter ett år och lämnat henne ensam med ett litet barn. Man förstår vad det där skulle ha försinkat sparandet.
Livet blir så kort för den, som har en uppgift att fylla. Hon visste inte ordet av, förrän hon var färdig att flytta till ålderdomshemmet. — Det var märkvärdigt att se de andra gamla, som bodde där, sitta mulna och dystra och tala om att de inte hade annat än döden att vänta på. Så var det visst inte med henne. Hon var munter och glad. Hon var inte färdig med livet. Hon samlade alltjämt in pengar till kyrkbibeln.
Men hur kan nu den, som är inflyttad på ålderdomshemmet, spara ihop femti kronor? Jo, det kan gå för sig, om man har en dotter i Amerika. Den dottern skickar med långa mellanrum en packe tidningar. På ålderdomshemmet gör man sig lustig över att hon skickar sin mor amerikanska tidningar, men den gamla modern tänker inte så utan undersöker dem noga. Ibland finner hon inne i tidningspacken en kulört silkesnäsduk, ibland en tvådollarsedel. När detta sista händer, måste hon bjuda de andra gummorna på ett litet kaffekalas. Men två dollar är mycket pengar. Något därav kan hon alltid sticka undan i en liten skinnpung, som hon har fastsydd under livstycket.
Summan växte och växte, och denna sommar var Svartsjö socken mycket nära att få en riktig kyrkbibel. Men så råkade gamla Bolla Östlund få höra talas om de svenska bönderna, som kommo hemflyttande från Ryssland.
Till en början intresserade henne inte det där folket det allra minsta. Kanske att hon till och med betraktade dessa människor, som övergåvo hem och gårdar, boskap och bohag, kyrka och skolhus och de dödas gravar för att fara till ett land, där de inte ägde en åkerlapp, som några riktiga galningar.
Men en dag kom någon att berätta för henne om deras gamla svenska bibel, som var trehundra år och hade följt dem under alla deras flyttningar. All hennes uppmärksamhet fängslades. Biblar, det var något, som låg henne om hjärtat.
En bibel, som var trehundra år, hur kunde den se ut? Var den tryckt med guldbokstäver? Kanske att den var en hel aln i fyrkant och hade färglagda planscher på var sida?
Men var skulle nu dessa fattiga människor, som inte ägde hus att bo i, förvara en sådan dyrgrip?
Vad var det, som försiggick inom henne? Kanske att hon helt dunkelt påminde sig något, som hon läst i sin barndom i moderns bibel, om en märkvärdig vandring genom öknen till ett förlovat land? Kanske att hon kom ihåg något om Sinai och tabernaklet? Föreställde hon sig måhända, att det var den gamla bibeln, som hade fört hem sitt folk ur träldom och olycka? Trodde hon, att det bodde hemliga krafter inom dess skinnpärmar och att den borde hedras och äras på ett särskilt sätt?
Eller var det helt enkelt så, att hon var så van att bli hindrad från att köpa den där kyrkbibeln, att hon inte kunde låta bli att tro, att det nu igen var Guds mening, att hon skulle ge sina pengar till något annat än det, som hon hade sparat och arbetat för i hela sitt liv? — — —
En dag fram på hösten kom fröken Emanuelsson, den präktiga gamla småskollärarinnan, som hade lärt alla socknens barn att läsa innantill, vandrande till ålderdomshemmet. Hon var ute med en lista för insamlingen till svenskbyborna, och hon ämnade fråga om inte föreståndaren skulle vilja skriva på någon krona.
Till någon av de gamla på hemmet kunde hon naturligtvis inte framställa en sådan anhållan, men eftersom hon var kommen till gårds, ville hon gärna prata bort en liten stund med dem. Hon gick ur rum och i rum, och på det sättet kom hon också till Bolla Östlund, som satt i sin kammare prydlig och fin bredvid ett överfyllt blomfönster. Hon var vacker, som en lycklig människa bör vara i sjuttiofemårsåldern, med små bleka rosor på kinderna, en panna, som var alldeles utan rynkor, och en munter glimt i ögonen.
De gamla på ålderdomshemmet äro nog lite svaga för att hålla reda på vad som händer och sker i socknen, och gumman nöjde sig inte, förrän hon fick veta varför lärarinnan var ditkommen. Men inte förr hade hon hört om ärendet, än hon bad att få se på listan. Då hon hade fått på sig glasögonen och granskat de små summorna, som voro antecknade, smålog hon litet.
”Lärarinnan vill kanske inte ha mitt namn?” sade hon. ”De slantarna, som en fattigstukäring kan undvara, är inte stora. Jag kanske bara skämmer bort listan för henne.”
Men se, det tyckte då visst inte fröken Emanuelsson. Bolla Östlunds namn var det bästa hon kunde få.
Gumman krusade litet än en stund, men så tog hon anilinpennan, som den andra hade med sig, klottrade ner namnet och skrev sedan en femma och en nolla i första sifferkolumnen.
Då lärarinnan fick listan tillbaka, såg hon litet betänksam ut.
”Bolla har visst skrivit lite fel här”, sade hon. ”Siffrorna skulle väl ha stått i den andra raden.”
Bolla Östlund förstod, att lärarinnan trodde, att hon hade velat teckna femti öre, och hon började storskratta.
”Det är allt rätt, lärarinnan, det är allt rätt som det står”, sade hon, och därmed började hon plocka fram den ena sedeln efter den andra.
Den präktiga gamla småskollärarinnan hade visst aldrig blivit mera förvånad, och hon sade bestämt ifrån, att hon inte kunde ta emot pengarna, förrän hon fick veta hur Bolla hade kommit över dem. Och som det bar sig så väl, att de voro ensamma i rummet, fick hon höra hela historien, både om träbibeln, som den gamla under hela sitt liv hade försökt att få bort ur kyrkan, och om den märkvärdiga bibeln från Gammalsvenskby, som hade fört de sina ur träldomens land och borde ha en egen kyrka och eget altare att vila på.
Fröken Emanuelsson hade varit ganska nedslagen, då hon hade kommit till ålderdomshemmet, därför att det tycktes gå rätt trögt med insamlingen, och hon hade ingenting emot att gå därifrån med en hel femtikrona på listan, men snäll och beskedlig människa, som hon var, greps hon av medömkan med Bolla Östlund. Hon började övertala henne att använda pengarna, såsom hon hade tänkt sig det från början. För att göra saken mer lockande för henne målade hon ut hur vackert det skulle bli i kyrkan den dagen, då hennes bibel låg på altaret. Kyrkoherden skulle säkert säga några ord om givarinnan och nämna hennes namn från predikstolen. Till slut sade hon också något om att Bolla redan var sjuttifem år. Kanske skulle hon inte få tid på sig att spara ihop nya femti kronor, och då vore ju hela livet förspillt för henne.
Men nej då. Rådet blev inte mottaget. Bolla Östlunds beslut var fattat för länge sedan. Pengarna skulle gå till svenskbyborna.
”Men Bolla förstår väl, att femti kronor inte förslår till att bygga upp en kyrka”, sade lärarinnan. ”De räcker inte till stort mer än en sten i kyrkväggen.” Nu skrattade inte gumman mer. Detta förargade henne.
”Ja, se, vi gamla här på hemmet, vi är så dumma, vi”, sade hon, ”och lärarinnan är så klok. Men nu har jag gjort mitt, och nu lämnar jag åt honom, som har skapat himmel och jord av intet, att fullborda verket. Och vi får väl se om han har makt att gå i land med det.”
Men efter att så starka ord hade blivit fällda, förstod lärarinnan, att här inte var något annat att göra än att med största tacksamhet ta emot femtikronan.
Litet längre fram på eftermiddagen kom fröken Emanuelsson in hos häradsdomarn i Ingersrud. Hon var inte nedslagen mer. Hon hade gått och tänkt på Bolla Östlund, och ju mera hon hade tänkt på henne, desto gladare och modigare hade hon känt sig. Därför gick hon helt oförfärat in till häradsdomarn och lade fram sin lista för honom.
Häradsdomarn gick också helt beskedligt bort till sin skrivpulpet, doppade pennan och skrev namnet. Därpå funderade han litet över vad han skulle ge. Han tyckte nog, att det var tillräckligt med en tvåkrona, men så tänkte han på vilken betydande man han var i socknen och skrev ner en femma i första sifferkolumnen.
Inte förrän detta var gjort, föll det honom in att se efter vad det fanns för andra namn på listan.
”Vad är det för en, som heter Bolla Östlund och har gett femti kronor?” utropade han.
När hustrun hörde talas om någon, som hade gett femti kronor, blev hon nyfiken. Hon ställde sig bakom mannen och såg ner på listan.
”Det finns väl ingen här i socknen, som heter Bolla Östlund, mer än hon på ålderdomshemmet.”
”Det är heller ingen annan än just hon, som har skrivit på de femti kronorna”, sade då småskollärarinnan, och så talade hon om hela historien om träbibeln och Svenskbybibeln.
Mitt under berättelsen lutade sig hustrun ner över mannen och viskade till honom: ”Det ser allt lite konstigt ut, det här: femti kronor från Bolla Östlund på ålderdomshemmet och fem kronor från häradsdomare Nils Andersson i Ingersrud. Till på köpet har siffrorna kommit att stå alldeles under varandra.”
Häradsdomarn satt stilla med pennan i handen och bara lyssnade. Men han plirade med ena ögat då och då, vände på huvudet och kastade en blick på listan. Då fröken Emanuelsson hade slutat, sänkte han handen och ritade ett streck framför femman, så att nu stod där femton.
”Ja, det där går ju något an”, sade hustrun, men litet osäkert och dröjande.
Häradsdomarn var inte nöjd, han heller. Han satt kvar på samma sätt med pennan i handen. Han vände på huvudet, plirade med ena ögat och tycktes ganska missnöjd med vad han såg framför sig på det vita papperet.
”Ja, om vi ska säga, som det är”, sade hustrun och försökte hjälpa honom, ”så har vi också en sådan gammal träbibel, som vi vill
