svår strid», sade hon. »Det kom hit en säng i går kväll, en bröllopsgåva från prostfolket. Men jag trodde, att prostinnan ville överlämna den själv. Jag tyckte mig göra rättast i att låsa till om den. Men då fru Ekenstedt redan har sett den ...
Hon letade fram en nyckel ur kjortelfickan och lämnade den till Anna Svärd.
Långt fram på natten vaknade Anna Svärd med en känsla av att hon hade glömt något viktigt. Det var det också. Hon kom ihåg, att hon och mannen hade försummat att lysa Guds välsignelse över sitt hem.
»Ja, Vår Herre får förlåta oss», tänkte hon. »Det var fru Sundlers fel.» Hon vände sig i sängen och somnade på nytt.
Morgonstund.
Anna Svärd vaknade nästa morgon, så snart som det började dagas. Men i stället för att genast stiga upp låg hon och höll ett litet samtal med sig själv.
»Månn tro om den nya prästfrua ligger och väntar, att den fina piga hennes ska komma in mä kaffe och nybakat bröd?» mumlade hon och skrattade och var i sitt bästa morgonhumör.
Hon stannade kvar i sängen än en stund. Gång på gång reste hon sig för att se mot dörren.
»Kan en begripa, att det inte rör sej i köke, fastän klocka bestämt går på sex? Det blir inga anna råd, än att jag får klä på mej och se efter hur det står te.»
Mannen sov ännu, och den unga hustrun klädde sig så tyst som möjligt för att inte väcka honom. Till sist smög hon sig i strumplästen genom mellangången ut i köket, och där först satte hon på sig skorna.
Då detta var gjort, såg hon sig omkring med ett par ögon, som vidgades av häpnad.
»Jag har då fått vara mä om bå’ ont och gott i min dar», sade hon, »men maken te detta har jag aldrig sett. Både köksa och huspiga har försovi sej. En tycker fäll annars, att första morron borde di ha vari mest påpassliga. Ena riktiga slarvor måtte di vara, för här finns varken ved eller vatten. Och elden har fått gå ut, det är då det allra värsta. Sanna mina ord: det är fru Sundler, som har statt tjänstfolke, liksom hon har ställt mä allt annat här i gårn, och då kan en int vänta bättre.»
Mittunder klagovisorna tycktes det gå upp ett ljus för henne, och hon slog sig för pannan.
»Jag är då så dum, så jag borde ha stryk», utbrast hon. »Jag kunde väl ha begripi från första stund, att di är ute i lagårn och mjölkar korna.»
Hon gick ut i mellangången, klev ner på den rangliga dörrstenen och besåg omgivningen.
»Jaha, jaha», sade hon, medan hon med blickarna mätte en liten inhägnad, där det fanns ett vedskjul, en källare, en brunn och ingenting mer. »Jag skulle just vilja veta vad den nya prästfrua säger, när hon får se alla di här uthusena. Det där är förstås lagårdslänga. Det blir int lätt för det nya prästfolke å skaffa så många kor, att di fyller opp ett så stort fähus.»
Hon gick ner på gårdsplanen, men där stannade hon på nytt och gned sig i ögonen. »Om jag bara kunde räkna ut var jag har drängstuga», mumlade hon. »Det finns int en pinne i vedlårn. Men drängen är fäll i ställe och ryktar hästarna. Ja, jag säger då det. Det är väl, att Anna Svärd är mä på den här resa, annars skulle den nya prästfrua bli rent rådlös.»
Ett par ögonblick efteråt stod hon i vedskjulet, fattade yxan, som låg på huggkubben, och började klyva kastved med både fart och kläm. Men efter några lyckliga hugg fastnade yxan i ett för grovt vedträ, och hon måste rycka och skruva en god stund för att få den loss.
Medan hon krånglade med detta, hördes steg utanför skjulet, och en lång pojke kom fram i dörröppningen.
»Vad ska den där här å göra?» tänkte Anna Svärd. »Nu ska ni få se, att hela körkbyn får veta, att den nya prästfrua får lov å hugga sin ved själv. Hur ska en få en tocken där å begripa, att det int är den nya prästfrua, som hugger ved, utan bara Anna Svärd?»
När hon hade lossat yxan och lyfte den till ett nytt hugg, kom pojken fram till henne.
»Jag ska hugga åt er», sade han.
Hon gav honom en snabb blick, såg, att han var mager och gulblek, och skakade på huvudet.
»Tok!» sade hon. »Du är fäll int mer än nie år.»
»Jag är fjorton», sade pojken, »och jag har hugge ved i all min dar. Jag har hugge åt oss själva nu på morron.»
Han visade med handen mot en stuga alldeles i närheten, där en smal rökpelare redan steg upp ur skorstenen.
Anbudet var verkligen lockande, men Anna Svärd glömde inte sin vanliga försiktighet.
»Du vill fäll ha betalt, kan jag tro?»
»Ja», svarade pojken och grinade till, så att hela tandraden syntes. »Jag vill ha bra betalt. Men vad jag ska ha, det talar jag inte om så här på förhand.»
»Då får jag fäll hugga min ved själv då.»
För en stund gick det raskt undan med vedklyvningen, men snart hade hon den oturen, att yxan fastnade.
»Det är inte pengar, som jag vill ha», sade pojken.
Hon såg på honom än en gång. Han hade hårt hopknipen mun och små, pliriga ögon. Han såg småslug och lillgammal ut, men visst inte elak. På en gång förstod hon, att han var ett av de tio barnen, som mannen hade tagit vård om. »Han är ju åv vårt eget folk, så te sägandes», tänkte hon. »Då blir det fäll int så farligt mä betalninga.»
»Du ska få hugga då», sade hon. »Efteråt kan du komma in te mej och få en smörgås.»
»Tack», sade pojken, »men vi har mat hemma. Vi har nästan mer, än vi orkar äta.»
»Vad i hela väla ska en kunna bju’ en tocken storkarl?»
Pojken hade redan fattat yxan, men nu kunde han inte längre hålla på hemligheten. »Ni har väl säcken mä er? Tror ni, att ni kunde gå inom hos oss och låta mej och syskona mina få se på dä, som finns där?»
»Men är du nu rent galin? Tycker du, att den, som är gift mä en präst, kan gå omkring mä kramsäcken?»
Hon hörde steg bakom sig i detsamma. En flicka kom fram till dem. Också hon var gulblek i hyn och hade ett bekymrat uttryck över ansiktet. Det var lätt att se, att båda barnen voro syskon. Hon kom ivrigt fram till brodern.
»Vad säger ho? Får vi titta i säcken?»
Det var en överlagd plan. De fattiga stackarna i Torpar-Matts stuga, som aldrig hade gästats av någon handlande, brunno av längtan efter att få se de härligheter, som hon hade visat fram i andra gårdar.
»Ho säger, att ho inte kan gå omkring mä kramsäcken, sen ho har blitt gift mä en präst.»
Flickan såg gråtfärdig ut. »Jag ska gå efter vatten och mjölk åt er», sade hon övertalande. »Jag ska göra opp eld i spisen.»
Anna Svärd tänkte raskt efter. Säcken fanns ju med i packningen, men hon hade bara sina egna kläder i den. Hon måste fundera ut något sätt att ställa barnen till freds, det var alldeles nödvändigt för grannsämjans skull.
»Ja», sade hon, »det är, som jag säger. Den nya prästfrua kan int gå omkring mä kramsäcken. Men om ni hugger bra mä ved och bär in’en och springer hem te er efter eld, så ska jag laga, att en, som heter Anna Svärd, kommer in mä säcken te er.»
Vid elvatiden på förmiddagen kom också verkligen en ung, vacker dalkulla med stor, svart skinnsäck på ryggen in i Torpar-Matts stuga. Hon stannade innanför dörren, neg och frågade om där fanns någon, som ville göra handel med henne.
De tio barnen omringade kullan i samma ögonblick. De två äldsta, som tycktes känna igen henne, hoppade upp och ner i glädjen och sökte förklara for de yngre vem hon var. Den gamla jungfrun, som hade vård om barnflocken, satt på bänken under fönstret och spann ull. Hon såg upp, då kullan kom in, och sade några ord om att här i stugan fanns det bara några fattiga barn, som ingenting kunde köpa. Men hon hejdade sig, då kullan blinkade åt henne.
»Det är di här barna själva, som har bett mej komma in, därför att di har så ogrundat mycke pengar å handla för», sade kullan.
Hon steg fram till bordet, vände ryggen till, sköt upp säcken på bordskivan och lossade axelremmarna. Därefter gick hon bort och tog jungfrun i hand. »Jungfrua känner fäll igen Anna Svärd», sade hon, »jungfrua köpte bå’ kam och sy-ring åv mej förra sommarn.»
Den gamla reste sig, knep ihop ögonen ett par gånger och gjorde en nigning så djup, att den skulle ha anstått själva prostinnan Forsius.
Kullan gick fram till säcken och började snöra upp remmar och söljor. Barnen stodo runtom i andlös förväntan, men det blev en stor besvikelse. Säcken var inte fylld med handelsvaror, utan med halm.
Ingen kunde bli mer ledsen och förvånad än den stackars kullan själv. Hon slog samman händerna och jämrade sig. Hon hade inte öppnat säcken sedan i går kväll, och nu i natt måtte någon ha passat på att stjäla undan alla hennes vackra silkedukar och knappar och band och kattunstycken och lagt dit bara halm. Ja, hon hade ju tyckt, att säcken kändes märkvärdigt lätt, då hon satte den på sig i morse, men hon hade ändå inte kunnat tänka på sådant här, för det folket, som hon hade bott hos, såg likaså redbara och riktiga ut som en guldpenning.
Barnen stodo där ledsna och besvikna. Kullan fortfor att jämra sig. Tänk, att någon kunde vilja göra så illa: plocka bort allt vackert och fylla upp säcken med denna usla halm!
Hon rörde om i halmen och kastade den åt alla sidor för att se om ingenting fanns kvar av hennes varor.
Längst ner på bottnen träffade hon på en liten silkeduk, en yllehalsduk och ett skrin, där det ännu låg kvar ett dussin bröstnålar med knapp av brokigt glas.
Hon var så över sig given för att hon inte hade mera kvar. Hon sade, att när allt det andra var borta, så var det här ingenting att gömma på. Utan om den äldsta tösen ville hålla till godo med silkeduken, skulle hon få den, och pojken kunde ta halsduken. Småbarnen skulle få dela bröstnålarna mellan sig, och om jungfrun ville ta emot det lilla skrinet, som de hade legat i, så vore det bra, för hon själv hade inget bruk för det. Ja, det blev ju en glädje i den lilla stugan.
Synen i kyrkan.
Anna Svärd kom in i sitt kök, trallande på en gammal vall-låt. Men hon avbröt sig hastigt. Medan hon hade varit borta i grannstugan, hade fru Sundler kommit på besök, och hon satt nu på den smala liggsoffan och väntade.
Det skulle vara en stor överdrift att säga, att hon var välkommen. Alldeles oavsett den lilla sammanstötningen föregående kväll så hade den unga prästfrun ganska mycket att beställa denna förmiddag. Ett packlass med hennes kläder, med de enkla bröllopsgåvorna från grannar och fränder i Medstubyn, med hennes vävstol och spinnrock hade kommit för en stund sedan, och hon hade ännu inte hunnit packa upp och ställa allting på sin plats.
Till råga på olyckan kunde hon inte heller kalla på mannen och bedja honom hålla gästen sällskap. Karl-Artur hade strax efter frukosten gått till prostgården för att ta igen mycket försummat arbete och var inte att vänta förrän fram emot tvåtiden.
Det är inte så lätt att förstå orsaken, men i samma ögonblick, som Anna Svärd fick se fru Sundler, blev hon ytterligt bondsk både i tal och åthävor. De fyra månaderna i länsmansgården, vilka i själva verket hade ganska mycket förfinat henne, voro alldeles bortglömda. Kanske kände den unga hustrun på sig helt instinktivt, att härvidlag hjälpte det inte
