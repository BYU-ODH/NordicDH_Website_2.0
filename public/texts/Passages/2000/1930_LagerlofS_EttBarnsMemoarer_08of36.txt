borta. Gerda får ligga på barnkammarsoffan i natt, för det är inte att begära, att hon ska sova ensam i sängkammarn. Och därför följer hon och Barn- Maja med oss opp. Den långa, rödhåriga hjälppigan och den snälla, köksan kommer också med, inte för att de har något i barnkammarn att göra, utan bara för att prata.
Barn-Maja sätter in ved i kakelugnen, och vi slår oss ner framför brasan och värmer oss. Det har varit förskräckligt dåligt väder hela kvällen, och vi sitter tysta en stund och hör på hur regnet piskar mot fönstret och hur vinden tjuter, då den far runtom husknuten. Den snälla köksan tycker, att det är bra synd om herrskapet, som ska vara tvungna att resa hem en sådan natt. Men Barn- Maja lugnar henne med att de åker i stora täckvagnen. Det blir vi glada åt allihop, för när de har täckvagnen, så kan de ju stänga igen om sig, så att de varken har ont av vind eller väta.
Sedan ber vi förstås den snälla köksan och den långa hjälppigan, att de ska tala om spökhistorier. Men de svarar, att de törs inte, för det har fru Lagerlöf förbjudit dem.
Men Barn-Maja blinkar åt oss, att vi inte ska vara ledsna, för hon ska nog hitta på råd. För det första övertalar hon Gerda att klä av sig och lägga sig i den lilla bädden på barnkammarsoffan. Gerda somnar, så snart som hon lägger huvudet på kudden, och då kommer Barn-Maja genast fram till oss.
Och Barn-Maja säger, att vi två, Emma Laurell och jag, vi är så förståndiga, vi är nästan som stort folk, så det kan inte göra det allra minsta att tala om spökhistorier för oss. Gerda är ju så liten, så att det är klart, att fru Lagerlöf inte ville, att hon skulle bli skrämd, men hon ligger nu och sover.
Vi sitter och hör den ena spökhistorien efter den andra.
Den långa, rödhåriga hjälppigan talar om, att på det stället, där hon tjänade förra året, hade husbonden dött. Han hade just inte varit någon bra karl, folk hade haft rätt mycket att säga på honom. Ja, hon visste inte riktigt hur det hängde ihop, men samma dag, som han dog, kom en stor, svart hund med eldrött gap farande opp mot gården. Den ställde sig på förstubron och skällde och tjöt i väl en timme för att få komma in, men ingen tordes öppna för den. Det var mittpå dagen, och drängarna var inne i köket för att äta middag, men de blev sittande vid bordet utan att smaka maten.
Hon mindes, att det var framsatt ett stort fat med potatis, och en av drängarna tog en potatis ur fatet, men han satt sedan med potatisen i handen och kom sig inte för med att skala den. Hjälppigan satt i köket med de andra, och hon kunde aldrig glömma hur hemskt det var, medan alla människor satt där moltysta och bara lyddes på hunden, som skällde ute på förstubron.
Till sist kom frun ut i köket. Hon var blek och så rädd, att hon fick lov att hålla sig fast i dörrposten för att inte falla. Hon ville bara fråga, sa hon, om det inte i hela huset fanns någon, som tordes köra bort den där hunden ifrån förstubron.
Då reste sig den äldsta av drängarna. Han sköt tillbaka stolen så häftigt, att den for ända mot väggen, gick fram till spisen, tog eldtången, grep ett vedträ, som stod i full låga, och med detta i handen gick han ut i förstun. Ingångsdörrn var stängd med alla sina reglar och lås, men drängen låste opp dem, så att dörrn kom på glänt. Med detsamma slängde han eldbranden rätt i gapet på Honom, som stod och tjöt därutanför. Då gav han till ett än värre tjut. Det hördes vida omkring, det lät nästan, som när en människa gormar och svär det värsta hon kan. Men gav sig av, det gjorde han, och gnistor och rök flög det om honom hela tiden, medan han sprang oppåt allén, så att nog kunde en se vad han var för en.
Och jag vet inte själv om, att jag sitter och håller Barn-Maja hårt i handen, förrän hon böjer sig ner emot mig och frågar om jag är rädd.
Visst har det gått kalla kårar utmed ryggen på mig hela tiden, som hjälppigan har berättat, men det är så förfärligt roligt i alla fall. Jag tar strax handen ur Barn-Majas och skakar på huvudet.
Men jag önskar allt, att de ville tala om historier om jättar och tomtar och troll, för sådana är jag inte rädd för. Bara inte om den onde! Se, jag har alltid haft för mig, att han ligger gömd på vinden utanför barnkammarn i den mörka vrån, där alla utslitna spinnrockar och vävstolar står uppstaplade. Jag har alltid så bråttom att gå förbi det stället på vinden, där jag inbillar mig att han ligger, för det kunde ju hända, att han steg fram ur mörkret, så att jag fick se honom. Men så snart som jag får fatt i nyckeln till barnkammarn, så är jag lugn, för hit in kommer han aldrig. Bara han inte kommer nu, när den långa, rödhåriga hjälppigan berättar så mycket om honom! Vem kan veta? Kanske att han, rätt som det är, knackar på dörrn och öppnar och kommer in.
Nu är det den snälla köksans tur att berätta. Hon börjar med att tala om, att hon inte själv har varit med om det här äventyret, men hon vet i alla fall, att det är sant, därför att det var en farbror till henne, som såg och hörde alltsammans.
Vår köksas farbror var ute på timmerhuggning långt borta i skogen, och till kamrat hade han en karl, som allt skulle ha haft något slags kontrakt med Gammel-Erik. De hade just sågat av en gran och stod och väntade på att den skulle falla, då de märkte, att den började luta åt annat håll, än de hade väntat. Det såg ut, som om den skulle komma rätt ner över dem själva, och ingen tid hade de att springa undan.
Men då hörde vår köksas farbror hur kamraten ropade åt den stora granen: »Res på dej i fans namn!» Med detsamma såg farbrodern, att trädet stannade mitt i fallet, reste sig och sjönk mer åt andra sidan.
Och det är så dumt och förargligt, men jag är så rädd. Hela tiden, som den snälla köksan har berättat, har jag hört hur det har tassat och gått ute på vinden, och just som granen ramlar, så ropar jag till henne, att hon ska vara tyst.
Och med detsamma kommer det en förfärlig vindstöt, och det hörs en skarp smäll, och nu är jag alldeles säker på att dörrn ska gå opp och att den, som jag inte törs nämna vid namn, ska visa sig för oss.
Jag springer opp och gråter, och jag säger än en gång, att jag inte vill höra någonting mer.
»Selma hörde väl, att dä va e tegelpanna, som blåste ner åv take,» säger Barn-Maja, »men vi ska vesst slute opp, eftersom ho ä rädd.»
Jag begriper ju strax, att Barn-Maja har rätt och att det inte var något annat än en tegelpanna. Jag skäms, så att jag kan dö.
Emma Laurell säger, att jag bär mig så barnsligt åt, som om jag vore sex år. Hon tycker, att den snälla köksan gärna kunde fortsätta, men Barn-Maja förklarar, att det kan hon inte stå till svars med, utan nu får det vara slut.
Efteråt på natten ligger jag vaken och förargar mig över att jag blev rädd, för jag vet ju så väl, att den onde inte sitter inkrupen bland de gamla spinnrockarna. Det är bara sådant, som jag inbillar mig.
Det är skamligt att vara rädd för ingenting och att gråta, därför att det ramlar en tegelpanna av taket. Det ska aldrig mer ske.
Jag tänker på Fritjof och på Sven Duva och på Sandels. Det är allt bra långt från mig och opp till dem.
Men nästa dag är det en liten flicka, som står till reds ute i köket, när middagsmaten ska lagas, och om hushållerskan vill ha ner något från handkammarn, så passar hon genast på och erbjuder sig att springa efter det. Hon går oppför vindstrappan och över vinden och in på handkammarn med stadiga och lugna steg, och hon håller på med detta dag efter dag.
Hushållerskan berömmer henne, därför att hon är så snäll att springa ärenden, men den lilla flickan gör det bara för att härda sig. Och snart kommer hon också så långt, att hon kan gå förbi vrån med spinnrockarna utan att vända bort ögonen och utan att ha någon hjärtklappning, när hon kommer ner i köket.
KORTSPELET.
Om julen, när Daniel och Johan och farbror Wachenfeldt är hemma på Mårbacka, brukar de sitta och spela kort om kvällarna med faster Lovisa. De spelar ett spel, som heter préférence, fastän de kallar det för »priffe», och som är bra roligt. Jag har lärt mig det genom att stå och se på, när de andra har spelat. Annars är det bara stort folk, som kan spela priffe. Varken Anna eller Emma Laurell kan det. De kan bara Knekt och Tok och Komet och Snipp snapp snorum och Svartepetter och Elva bilder och Svälta räv och Kille och Dundrapart.
Nu i kväll har pappa rest bort och tagit Johan med sig. Och Daniel och farbror Wachenfeldt sitter och talar om att de inte vet hur de ska få sig ett parti, därför att de saknar fjärde man. De frågar mamma om inte hon vill, och mamma kan allt, men hon tycker inte om att spela, utan hon nekar. Då säger faster Lovisa, att det går an att ta Selma till fjärde man. »Det är väl aldrig möjligt, att flickan kan spela priffe,» säger farbror Wachenfeldt. »Hon är ju bara tolv år.»
»Wachenfeldt kan ju försöka henne,» säger faster Lovisa, »hon är inte så bet heller. Hon har fått vara med ibland, när Aline och fru Lindegren på Halla och jag har velat ta oss ett parti.»
Jag får alltså bli fjärde man, och nu sitter jag och spelar, och jag har så förfärligt roligt, i synnerhet när jag får ha Daniel till medspelare. För Daniel spelar så bra och är alltid nöjd, antingen han vinner eller förlorar. Han är också så trevlig. Han säger jämt någonting, som vi får skratta åt, såsom »Ruter ut! sa glasmästarn» eller »Spader, å ingen va där» eller någonting annat. Faster Lovisa sitter och nyper i korten en lång stund, och så snart som hon har lagt ut ett kort, så ångrar hon sig och vill ta tillbaka. Farbror Wachenfeldt vet allt hur han ska spela, för han har ju varit en riktig storspelare i sin dar, men han har starr på ena ögat, och han ser inte riktigt bra på det andra heller, så att det händer, att han slänger ut orätt kort. Men det gör inte Daniel det minsta, att de andra spelar illa. Han blir aldrig otålig på dem.
I början går det tämligen bra för mig, men längre fram på kvällen får jag så dåliga kort, att jag bara tappar och tappar. Och vi spelar förstås inte om någonting alls, men det är förargligt i alla fall, för Daniel och farbror Wachenfeldt kan ju tro, att oturen beror därpå, att jag bara är tolv år och inte förstår mig på spelet.
Men tänk, att till sist, strax innan vi ska äta kväll och sluta att spela, får jag bra kort! Jag har äss, kung, dam, knekt, tia i spader och fem hackor, och det är ju tie säkra spel, om jag bara kommer in. Dessutom har jag ett ruter-äss och en dam och en hacka i hjärter, men inte en enda klöver.
Eftersom jag har suttit och passat hela kvällen, så vill jag slå ett slag och visa vad jag duger till. Jag säger »priffe» på
