vals och polka och fransäs omigen och omigen.
Och Anna och Hilda och Emilia, de får förstås dansa varenda dans.
De är så glada, och Hilda kommer fram till mig och vill säga något vänligt, som jag skulle bli glad för. Hon föreslår, att jag ska gå med ut i salen och se på dansen åtminstone.
Men det vill jag visst inte. Jag vet inte hur jag ska slippa undan, men då kommer Anna helt hastigt mig till hjälp och säger, att det är bäst att inte tala vid Selma, för då kunde hon komma att gråta igen.
Mamma och de andra fruarna dansar inte någon mer dans än promenadpolonäsen, men rätt som det är, går de ut i balsalen och ser på ungdomen. Då blir det alldeles tomt i förmaket så när som på mig och mamsell Eriksson. Vi två, vi sitter kvar på våra platser hela kvällen igenom.
Och jag försöker tänka på alla människor, som har det svårt, på de sjuka, de fattiga och de blinda. Vad är det att sörja över att en inte får dansa på en bal? Tänk, om en vore blind!
Jag undrar om detta är straff för något, som jag har gjort eller sagt, eller om det är för att jag ska lära mig ödmjukhet.
Jag kommer ihåg mamsell Broström, som pappa brukade tala om, henne, som gymnasisterna narrade opp på marknadsbalen. Jag har alltid undrat vad hon tänkte på, när hon satt ensam en hel kväll och inte fick dansa.
Hon måtte visst ha tänkt, att det var märkvärdigt, att hon var så obehaglig, att ingen ville dansa med henne, ja, inte en gång tala med henne. För det är just vad jag tänker.
Nästa morgon, när vi sitter och äter frukost, berättar mamma och Elin Laurell och Anna för pappa och faster Lovisa om balen, om hur roligt de har haft och hur lyckat och bra allting var. Jag säger förstås ingenting, för jag har ingenting att säga. Men när Anna har räknat opp alla, som hon har dansat med, så frågar pappa: »Nå, men Selma då?»
»Ja, Selma fick inte dansa något,» säger mamma, »hon var nog för liten.»
Då sitter pappa tyst en stund, men så säger han:
»Vad tycker du, Louise? Om vi skulle ta och skriva till Stockholm och fråga Afzelius’ om Selma kunde få bo hos dem en vinter till och gå på gymnastiken? Hon blev så mycket bättre, sist hon var där. Jag skulle allt vilja se henne riktigt frisk, innan jag dör.»
Jag sitter där och gör stora ögon. Kanske pappa hade haft samvetskval i går kväll, för att han tvingade mig att fara på bal. Kanske det var därför, som han hade suttit och tänkt ut, att jag skulle få fara till Stockholm.
Det finns ändå ingen, som är så snäll som min pappa.
ELIN LAURELL.
Och vi tycker, att det är så roligt, att Aline Laurell har kommit hit till Mårbacka för att hälsa på. Vi har inte sett henne, alltsedan hon flyttade till Västra Ämtervik förra hösten.
Aline är sig alldeles lik, utom det, att hon kanske har blivit litet magrare. Hon är kry och glad, och när hon står på trappan och ser ner på flygelbyggningen och kontoret, så tycks det inte bekomma henne det minsta grand.
Aline har kommit hit alldeles ensam, och hon får stanna i hela tre dar, därför att pastor Unger och moster Maria och Jonas och Anders och Johanna har rest in till Karlstad för att vara med om ett bröllop.
Och när Aline kom, stod vi allesammans, både pappa och mamma och Elin Laurell och Anna och Gerda och jag, ute på trappan och tog emot. Och Aline tog oss i famn och kysste oss allihop, utom pappa förstås.
Det såg alldeles ut, som om Anna och Gerda skulle vara lika glada över att Aline kom, som jag var, och Aline kysste dem på samma sätt, som hon kysste mig. Det är väl för dem, att Aline inte vet, att de båda två tycker mer om Elin, än de tycker om henne.
De säger, att Elin är så trevlig och så snäll att läsa för. Hon är inte så sträng som Aline. Hon ger oss inte så långa läxor, och så blir hon inte så ond, då en inte kan svara på alla frågor.
Men jag bryr mig inte det minsta om, att jag får kortare läxor. Jag tycker mer om Aline i alla fall. Det ska ingen kunna förmå mig att tycka mer om Elin. Jag vill hålla fast vid Aline.
Jag ska säga, att det är inte så lätt att låta bli att tycka om Elin, för det är sant, att hon är trevlig, och hon har så mycket att tala om. Ibland kan det hända, att hon blir sittande och pratar under en lektionstimme, så att vi knappast hinner att läsa opp läxan. Och det tycker Anna och Gerda om. Och jag kan också tycka, att det är roligt, men jag kan inte finna, att det är rätt. Inte bar sig Aline åt på det sättet.
Ibland, när Elin ser igenom en skrivning, så händer det, att hon går förbi ett fel utan att sätta någon bock. Men om jag säger detta till Anna, så tycker hon, att det ingenting gör. »Jag lär mig i alla fall mer för Elin än för Aline,» säger Anna. »För Elin vet mer än det, som står i böckerna.»
Och det har nog Anna rätt i, men jag vill inte tycka om Elin. Jag vill inte vara Aline otrogen.
Jag tycker, att det är bra, att Elin är ful. Hon har en näsa, som är för kort, det är, som om yttersta tippen vore bortskuren. Hon har en gråaktig hy, och hon har en vårta på ena kinden. Och så har hon dubbelhaka som fältmarskalk Klingspor i Fänrik Ståls sägner. Men hon har ett vackert, ljust hår, och hon är alltid väl kammad. Och vad en inte kan förneka, det är, att hon är lång och ser ståtlig ut. Och så har hon vacker röst, och så är det något visst med henne, som jag inte kan förstå. Men det är så, att om mamma kommer in i ett rum, då kommer också litet Filipstad — för där är mamma född — och litet gruvfält och hyttor, och om Aline Laurell kommer in i ett rum, då följer det med litet av Karlstad och av skolor och av fina kalas, men om Elin Laurell kommer in i ett rum, då kommer på samma gång hela världen. För Elin kan tala om allting, och hon är hemma i Grekland och Egypten och på Grönland och i Australien. Hon vet allt, vad människor tänker på överallt, där det finns människor. Hon vet mycket om det gamla, och framför allt har hon reda på allt nytt.
Elin har inte något karltycke som Aline. Det kommer aldrig mer några ungherrar resande hit, som det jämt gjorde i Alines tid.
Men jag tror, att gamla herrar, såsom pappa och ingenjör Noreen, tycker om att språka med Elin, därför att hon har hela världen med sig och aldrig är rädd att säga sin mening. Hon törs till och med disputera med pappa om kolportörer och läsarpräster. Men hon gör det så muntert och kommer med så lustiga inkast, så att han inte kan bli ond.
Och särskilt mycket tycker hon om att retas med pojkar.
Elin Laurell stannade hos oss under julen, för hon hade ju farit hemifrån i november, och hon ville inte kosta på sig någon hemresa så snart igen. Och jag tror, att Daniel och Johan tyckte, att hon var bra trevlig. De stannade mycket mer inne i rummen än annars. Hon retades med dem om allt möjligt, och framför allt blev de onda, när hon påstod, att flickor kunde ha lika gott huvud som pojkar, och att de kunde lära sig samma saker. Och Daniel var snällare, men Johan försökte jämt att sätta henne på prov. När hon inte kunde reda sig mot honom, så sprang hon opp och ville rufsa till honom i håret. Han kilade undan, och det blev en jakt, först runtom matbordet och sedan genom hela huset.
Men om en liten stund var de lika goda vänner igen, och jag tror, att pojkarna aldrig har haft en så rolig jul.
Efter middagen brukar Elin gå in till faster Lovisa i kökskammarn för att muntra opp henne med ett djupsinnigt samtal. Och då disputerar de alltid om ödet. För faster Lovisa säger, att ingen människa kan förhindra, att det går henne så, som det är bestämt ifrån första början. Den som ska bli gift, den blir gift, och den som inte ska bli gift, den kan inte bli det, hur mycket den än försöker. Och då frågar Elin Laurell om faster tror, att det är förutbestämt om både stort och smått eller bara om sådana viktiga saker som giftermål och dödsfall. »Jo, visst är det bestämt om allting,» säger faster Lovisa. »Då behöver jag aldrig mer be till Gud,» säger Elin, »för om allting är bestämt och inte kan ändras, så tjänar det ju inte något till att be om något.» Och då blir faster Lovisa svarslös. »Ja, ser Elin, det där är för svårt för mig,» säger hon. »Det kan inte jag reda ut. Jag har inte sådant huvud som Elin, jag.»
Men i alla fall blir hon upplivad av att Elin kommer in och disputerar med henne.
Så att det är inte så lätt att inte tycka om Elin, såsom jag har satt mig i sinnet. Men jag tar mig i akt så mycket jag kan. Jag är förstås inte ovänlig mot henne, men jag inlåter mig inte i några dispyter med henne, för det är visst genom att disputera med henne, som en lär sig att tycka om henne.
Jag tänker för mig själv, att om Elin vore sådan, som hon nu är, lika trevlig och kvick och därtill ung och vacker som Aline, så skulle hon vara just sådan, som jag själv skulle vilja vara, när som jag blir stor. Så att det är ju klart, att det är ganska svårt för mig att inte bli otrogen mot Aline.
Men när nu Aline har kommit hit, så är jag glad, att jag har varit henne trogen. Jag har aldrig talat med Elin om sådant, som jag inte talar om för någon annan. Hon har aldrig fått veta något om Oceola eller att jag läste igenom hela bibeln, för att pappa skulle bli frisk.
Elin har varit snäll emot mig hela tiden, och i början var det, som om hon skulle ha försökt att få mig till att tala med henne om allt möjligt såsom med Aline, men det har hon slutat opp med numera.
Och när jag grät så förfärligt, för att jag skulle fara på Sunnebalen, så lyfte inte Elin ett finger för att hjälpa mig.
Det kan hända, att vi sitter långa stunder ensamma inne i barnkammarn, Elin och jag, utan att någon av oss säger ett ord. Elin har nog märkt, att jag inte vill tycka om henne.
Men nu, när Aline har varit här ett par dar, så tycker jag, att hon ser så besynnerligt på mig. Och flera gånger har hon frågat varför jag är så tyst eller om jag är sjuk.
Och på tredje dagen efter middagen så säger Aline, att hon vill gå ut och gå, och frågar om jag inte har lust att följa med henne. Hon ber ingen av de andra, utan det blir så, att jag får gå ut ensam med Aline. Och det tycker jag är bra roligt. Jag tänker, att vi ska få en likaså trevlig stund, som vi hade förr i världen, då vi var ute på tu man hand och då Aline brukade säga, att jag var hennes jämnåring.
Men Aline är visst inte fallen för att prata. Under hela tiden, som vi går oppför allén, säger hon inte ett ord.
När vi kommer in
