är Guds nåd. Om det slocknar, då har Gud övergivit mig, då måste jag fortleva i mitt mörker.”
I denna stund föddes i många hjärtan den heliga kärlek till Gud och människor, som besjälade Kristus. Under det att ljuslågan tilltog i styrka, föddes ljuset i månget hjärtas mörka rum.
Lågan växte, lyste upp marmorstjärnan under lampan, lyste fram till de närmaste av de knäböjande.
Snart nådde skenet ända fram till krubban, där grekerna hade stått. Konsulns ögon vände sig ditåt. De tre gestalterna i sina guldskrudar voro försvunna.
Konsuln förstod, att han var räddad. Och en obeskrivlig hänförelse genomfor honom. Han böjde sin panna ända ned mot jorden, och med knäppta händer uppsände han sina tacksägelser. Men han vände inte sin bön till sin jordiska kärlek, utan till Gud, till Gud.
Patriarken var den förste, som reste sig. Han tog ett ljus från en av de närstående och tände det vid den ensamma lamplågan. Därpå uppstämde han med sin gamla, svaga röst: ”Te Deum laudamus”, och ögonblickligen brusade den mäktigaste av alla hymner från allas läppar.
Nästa dag red konsuln hem till Jerusalem. Under vägen förundrade han sig över sig själv. Hans tankar kretsade inte som förra dagen kring den unga flickan, som han älskade. I stället fann han sin varelse genomträngd av en stilla, högtidlig glädje, av nya erfarenheter, som han aldrig hade trott, att han skulle möta. ”Jag har erfarit Guds makt”, sade han till sig själv. ”Också jag har nu sett Guds makt uppenbara sig.”
Och vid denna tanke var det, som om hela hans gamla värld skulle övergiva honom.
Det gjorde den också. Han kämpade ett par veckor för att återfinna sitt forna jag. Sedan förstod han, att det inte längre fanns till inom honom.
Fjorton dagar efter julfesten nedlade konsul Feydeau sitt ämbete, bröt sin förlovning och inträdde i ett av Palestinas kloster.
1908.
VÅR PÅ KYRKOGÅRDEN.
Klockan är inte mer än nio på söndagsmorgonen, och det är en hel timme till gudstjänstens början. Så långt i förväg brukar ingen visa sig vid den lilla sockenkyrkan, men denna söndag komma verkligen ett par unga människor från skilda håll in på den öppna platsen framför den. De stanna tvärt, då de få se varandra, som om de hade blivit i högsta grad förvånade, nästan skrämda. Därpå drar sig den ena av dem in under en stor lind, som står tätt vid kyrkogårdsmuren, och då hon märker, att linden inte ger någon skugga, därför att den står naken och olövad i vårbrytningen, smyger hon sig bakom stammen. Den andre däremot skyndar framåt med större fart än förut, så att han också snart står inne under trädet.
”God dag, Inga”, säger den framstormande till henne, som har gömt sig. ”Du är tidigt ute i dag.”
”Ja, jag är så”, medger hon och börjar förklara för honom, att det är så lång kyrkväg hemifrån, att mor är så noga med att hon skall komma i väg i god tid och att det därför alltid bär så till, att hon kommer till kyrkan före alla andra.
Hon talar med låg röst så förlägen, att orden ett par gånger komma i orätt ordning.
Han också anser sig böra ge noggrant besked om varför han har kommit till kyrkan i sådan otta, och han talar med långt större säkerhet än hon, fast han skyller på ungefär samma orsaker. Det var lång kyrkväg också från gården, där han tjänade, och hans matmor hade skickat av honom före åtta. Hon tyckte, att det såg illa ut, när tjänstefolket inte hann fram till kyrkan, innan det ringde samman.
Medan de säga fram dessa förklaringar, lägga de var på sitt håll märke till att den andra är röd och svettig och så andfådd, att bröstet flämtar. Helt säkert har ingen av dem fått gå hemifrån en minut före den vanliga tiden, men de ha sprungit och jäktat för att komma fram till kyrkan i så god tid som möjligt.
Drängen säger till sig själv: ”Inga har sprungit hela vägen, därför att det är någon, som hon vill tala med före gudstjänsten. Men vem kan det vara, som hon önskar råka?”
Och hon undrar likaledes vem Axel har hoppats finna på kyrkplatsen.
De se frågande på varandra, men då deras ögon mötas, läsa de däri det rätta svaret. De förstå båda två, att ingen av dem kommit för att träffa någon annan än den, som han just har träffat.
Härvid bli de än mer generade än förut, men också mycket rörda och uppmuntrade av sammanträffandet.
”Jag tror, att jag säger det genast”, tänker han. ”Det tjänar till ingenting att vänta. Det vore dumt att inte begagna det goda tillfället.”
Men just som han ämnar börja, faller det honom in, att här, där de nu stå, kunna de mycket lätt bli störda. Det vore bättre, om de befunne sig på en mera enslig plats.
”Om du vill som jag”, säger han, ”så gå vi in på kyrkogården. Det brukar fläkta och dra där borta! Här under kyrkväggen kommer inte en vind fram.”
Han öppnar järngrinden i kyrkogårdsmuren, och hon följer honom lydigt. Men på samma gång känner hon en svag motvilja att gå in till de döda just i den stunden.
De vandra alltså in på den lilla tuviga begravningsplatsen, som utbreder sig söder om kyrkan. Där inne hålla buskarna på att få grönt i knopparna, sälgen blommar, och bien flyga surrande fram och tillbaka. Flickan genomfares på nytt av en skygg ängslan, men den unga mannen har inte en tanke på alla dessa, som ligga nerbäddade i jorden under dem och aldrig mer få se träd och buskar lövas eller höra fåglar sjunga vårsånger.
Han vänder sig mot flickan och säger inledningsvis några ord om vädret, som är ovanligt vackert för att vara i april. Hon svarar, att hon inte kan minnas, att det någon vår har varit så grant solsken som detta år, och därmed får ämnet falla. I stället för att fortsätta att tala med henne, går han och betraktar henne, och därvid lyser ett förnöjt leende upp hans ansikte.
Hon är inte vacker, hon har ett rätt alldagligt yttre, men vad hon ser god och präktig ut. Och han kan vittna om att sådan som hon ser ut, sådan är hon också. De äro barndomsvänner, uppväxta på två torp, som ligga tätt intill varandra utan några grannställen. Han har knappt haft någon annan lekkamrat än henne under hela sin barndom. Ingen vet bättre än han, att det inte finns flitigare händer eller ett trognare hjärta i hela världen.
Bara därför att han går där med henne vid sin sida, är han som en annan människa. Han skulle vilja säga, att han är muntrare, frommare, bättre än han var för en timme sedan.
”Minsann”, säger han till sig själv, ”skall jag inte fria genast! Det är ingen annan än henne jag vill ha. Det finns inte hennes make. Tänker aldrig på sig själv och är i stånd att hålla humöret uppe, hur fattigt och svårt hon än har det.”
Men fastän hans beslut är fattat, dröjer han att framföra frieriet. Han hade verkligen hoppats, att det skulle vara mer ensligt här på kyrkogården. Den ligger alltför öppet. Man kan se dem från alla håll.
Från marken slår en lätt kyla upp emot dem trots solskenet. Han tänker, att det är tjällossning, men hon har en förnimmelse av att de döda sända sin kyla mot dem för att driva bort dem. ”Du och han och det ni tänker på passar inte här hos oss. Vi fara illa av sådant, vi, som stå utanför och inte veta av annat än köld och mörker.”
Den stora glädjen, som tändes inom henne, då hon mötte honom för en stund sedan, slocknar helt sakta ut. Hon blir åter ängslig, såsom hon har varit hela året, alltsedan Axel tog plats som dräng hos den rika änkan i Hammarbyn.
Hon skulle vara vacker och ståtlig, och folk hade börjat tala om hur väl Axel stod hos henne. Visst var det sant, att hon var fulla tio år äldre än han, men det uppvägdes väl av att han skulle bli riker karl och stor gårdsägare, om han toge henne.
Han tar sig nu för att fråga om ett och annat hemifrån. Han gör det bara därför att de inte ska bli gående och moltiga, och i början hör han inte på vad hon säger. Men då hon nämner om små förändringar, som har skett på de två torpen, medan han har varit borta, blir han snart intresserad. Allt där hemma blir levande för honom. Och i allt där hemma var hon med. Framför allt var hon med i allt det, som var ljuvligt och glatt att minnas.
”Jag tror”, tänker han, ”att det var Guds vilja, att jag skulle möta Inga här i dag. Jag visste ju alls inte, att hon också skulle komma så här tidigt, fastän nog var det henne, som jag hoppades få råka, då jag jäktade åstad.”
Han blir mer och mer belåten för var minut som går. ”Var det inte alldeles, som om någon skulle ha ryckt mig i rocken i går, då matmor frågade mig om jag ville stanna ett år till, och varnat mig för att svara ja. Jag stod också på mig, fastän jag såg, att hon blev ledsen, då jag sade, att jag inte kunde ge henne svar, förrän jag hade fått fråga far om han behövde mig hemma vid torpet. Jag kunde ju inte säga henne, att det inte var på far det berodde utan på Inga.”
Med ens får han en underlig lust att skratta, att hoppa högt i luften, att slå kullerbyttor. Det är något tungt, som har legat över honom, som är bortflyttat. Han känner sig så lätt, att han ville flyga.
”Det är därför, att jag har råkat Inga igen”, tänker han. ”I vintras nästan gruvade jag mig för att få råka henne. Då tänkte jag, att om jag inte vore så där halvt om halvt förlovad med Inga — ja, förlovade äro vi ju inte, men så länge som jag var kvar där hemma, var det som självfallet, att vi skulle ha varandra — så hade jag nu utsikt att få ett bättre gifte. Men nu bryr jag mig inte mer om att tänka på detta. Om Inga vill ha mig, skall jag vara nöjd att gå som herrgårdstorpare hela mitt liv.”
Han ser sig omkring. Det är förargligt, att det inte finns blad på buskar och träd. Om det på hela kyrkogården bara hade funnits en plats, där de hade kunnat vara något så när undandolda. Han ämnar inte hålla långa tal, då han friar till Inga. Han tänker bara ta henne vid handen, dra henne intill sig och kyssa henne. Det skulle gå så lätt, om han bara kunde finna en passande plats.
”Bakom den där stora gravstenen skall det ske”, tänker han beslutsamt. ”Jag måste ha allting avgjort, innan jag råkar matmor på nytt. Om jag inte har något bestämt att skylla på, låter hon mig inte flytta, och stannar jag hos henne än ett år, vet jag inte hur det går. Nej, jag måste kunna säga henne, att jag har förlovat mig med Inga och att jag skall gifta mig till hösten.”
De ha nu kommit bakom den höga vården, och där tvärstanna de båda två. Han ser sig omkring på nytt. Aldrig hade han kunnat tro, att här var så öppet. De synas från kyrkplatsen, från vägen, från alla håll.
Han kommer sig inte för med frieriet här heller och räddar sig undan med att göra en likgiltig fråga: ”Har det annars hänt något där hemma?”
Hon tvekar litet, innan hon svarar. Åter känner hon det där kalla draget från marken, och hon, som har vuxit upp långt borta i mörka skogen, där man ständigt talar om allt det förskräckliga, som rör sig bortom de levandes värld, hon tror, att det är de dödas kalla händer, som vinka åt henne att dra bort ur deras gårdar. Men på samma gång ser hon, att
