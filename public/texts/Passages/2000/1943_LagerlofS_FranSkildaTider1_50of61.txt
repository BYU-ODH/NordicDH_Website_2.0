vid kyrkan. Och långt bort i skogen låg den, så att man råkade inte en människa utom gårdsfolket på hela veckan. Och vad så tjänstefolket angick — — . Hon ville inte skylla dem för att vara otrogna, men lata och försumliga voro de, gudnås så visst.
Denna dag, då hon vaknade, hade hon sagt till mannen, att de borde sälja den här egendomen, som låg så långt bort i vildmarken, och köpa sig ett ställe längre neråt bygden, där det var lättare att få sin utkomst. Han hade på intet vis velat vara med om saken, och detta var det, som hade gjort henne ledsen. För hon hade rätt, det hade hon. De små fjällkorna, som de måste nöja sig med här uppe, gav alldeles för lite mjölk. Och åkrarna var sura och frostlänta, och skogen, där kreaturen skulle gå på bete hela sommaren, var rent oframkomlig, så stor och mörk, att hon aldrig gav sig in i den utan att tänka på den dan, då hon skulle komma att gå vilse här.
Med detsamma såg hon upp, och nu blev det klart för henne, att just det, som hon hade varit rädd för sen långt tillbaka i ungdomen, det hade nu inträffat. Medan hon gått där med sina sorgmodiga tankar till sällskap, hade hon rent glömt bort att ge akt på vägmärken och korsande småstigar, så att nu visste hon inte var hon var. Mitt framför henne stod en stor gran, som hon tyckte, att hon kände igen, men den granen växte ju mycket längre inåt skogen. Så långt kunde hon inte ha hunnit vandra. Hon lyddes efter kobjällror och efter vallhorn, men hon hörde intet ljud annat än litet småfågelkvitter.
Hon satte sig ner på en sten och höll handen för ögonen, men det hjälpte henne inte det minsta. Hjärtat bultade och tankarna blev vilda av ängslan. Hon hade hört talas om sådana, som hade gått vilse just i den här skogen. De hade fått gå där i dagar och veckor. En av dem hade till och med inte kommit till rätta annat än som död.
Bondhustrun hade inte ro att sitta stilla så länge, att hon blev lugn och klartänkt igen, utan gav sig snart åstad inåt skogen för att söka efter den rätta vägen. Hon tänkte inte mer på att finna sina kor. Nu gällde det bara för henne själv att leta sig tillbaka till gården.
När hon hade vandrat omkring både länge och väl och inte visste mer var hon fanns än ett nyfött barn, så ljusnade det på en gång omkring henne. Skogen tog slut. Hon kom ut på öppen mark, och mitt framför henne låg en stor, präktig bondgård.
Knappt hade hon fått syn på den, förrän hon tvärstannade och blev mer rädd än någonsin förut. För hon visste ju, att det inte fanns någon mer gård än hennes egen åt det här hållet. Det, som hon nu såg, kunde ingenting annat vara än spegling och villa.
Detta här var värre än allt annat. Hon kunde ju förstå, att trollena hade förvänt synen på henne.
Hon försökte att inte se åt trollgården eller vad det nu var, men ögonen drogs ditåt, för hon hade aldrig sett ett ansenligare ställe. Byggnaderna var gammaldags, men de låg fasta och starka, och uthusen var så många, att de kunde ha räckt till för en hel by. Och ändå kunde hon knappast förstå hur de skulle rymma all skörden, som skulle föras in i dem denna sommar. Gräset var slaget, och höhässja stod vid höhässja över hela vallen. Kornet stod ännu på skaft. Det vaggade sakta under så tunga ax, att hon inte kunde förstå, att det förmådde hålla sig upprätt.
”Det är ändå inte så olikt där hemma hos mig, det här stället”, tänkte hon. ”Det är bara tio gånger större och grannare. Ja, trollena behöver inte fråga efter vad de kostar på sig. Hela den här gården är bara byggd av granbarr. Om inte min syn vore förvänd, utan jag kunde bruka mina ögon rätt, så skulle det inte bli så mycket kvar av hela härligheten som en redig myrstack.”
Hon såg folk gå och syssla mellan husen, men det var inte tanke på att hon tordes gå fram till dem och fråga efter väg. Nej, då hade hon blivit bjuden att smaka trollenas mat och vin, och sedan hade hon aldrig kommit ur deras våld.
Hon gick in i skogen tillbaka. Oppför berg släpade hon sig, och utför hällar åkte hon, och inte fann hon väg, inte kom hon till kolbotten eller fall eller timmerkörarkoja, som kunde ha varit henne till ledning. Hon gick som på botten av en stor, grön sjö, och hon tänkte, att här skulle hon få gå och gå, till dess att de gröna vågorna slog tillhopa över henne och kvävde henne.
Men hur hon gick, så bar det sig inte bättre än att hon kom tillbaka till skogsbrynet på nytt, och där såg hon återigen densamma präktiga gården.
Den stod där med vita gardiner för fönstren och ett par höga äppleträd vid ena gaveln. Rödmålad var den och så skinande grann, att den lyste opp i grönskan som en lysmask i en vägkant en sommarnatt.
Hon var den så nära den här gången, att hon kunde se hur ordentligt allting var hållet. Redskap och kärror stod i sina skjul. Halmstackar och vedkaster var väl upplagda, dikena löpte snörräta genom åkern. Små tätbyggda och välfödda hästar, just sådana som hon tyckte om, gick i bet borta i en hage.
Ju längre hon betraktade det, ju mer kär blev hon i stället. ”Ack, om den där gården vore min!” tänkte hon. ”Vad jag här skulle trivas. Jag ser allt, att den ligger ensamt, men det är bra vackert där till gengäld, med sjön framför den och berget bakom.
”Den där karlen, som nu går bort till hagen för att hämta hästarna”, tänkte hon, ”det är nog husbonden. Jag tror inte, att jag i hela mitt liv har råkat någon, som sett så ståtlig och kraftig ut.”
Men allra mest betagen blev hon i en hop kreatur, som kom ut ur skogen och gick fram mot gården och stannade i den långa gatan utanför gårdsgrinden.
”Det är trollkor, det märks då tydligt”, sa hon. ”Långa kroppar och svällda juver och brandiga i färgen allesammans. En sådan ko skulle det vara en glädje att få mjölka, bara för att få veta hur mycket den kan ge.”
Allt hon såg lockade och drog med en sådan makt, att hon måste skynda in i mörka skogen igen. För hade hon stått kvar längre, hade hon inte kunnat stå emot lusten att gå fram till trollgården och se på allt, som fanns där. Men gav hon vika för detta, då visste hon, att hon aldrig skulle få komma tillbaka till kristet folk.
När hon gick in bland träden igen, så kunde hon inte låta bli att gråta över att hon var så förtrollad och förvillad, att hon inte kunde finna sig till rätta i sin egen skog, där hon hade gått i så många år.
”Detta är straffet för att jag inte var nöjd med det hem jag hade”, sa hon. ”Det är fördenskull, som trollena har fått makt med mig.”
Hon grät, och hon gick. Allt hetare och yrare kände hon sig. Hon tyckte, att både träd och stenar gick i ringdans, där hon måste fram. Inte en gång solen stod rätt på himlen. Den höll sig inte i söder, som den skulle, utan hade svängt över åt nordkanten. Alla små blommor, som annars doftade så ljuvligt, sände ut liklukt. Talltrasten följde efter henne från träd till träd och gjorde narr av henne.
Vad hon nu mest strävade efter, det var att inte mer komma i närheten av trollgården. Hon tänkte mer på att hålla sig ur vägen för den än att finna reda på sitt eget hem.
Men det gick, som hon visste, att det skulle gå. Hon kom tillbaka till den än en gång. Rätt som det var stod hon på nytt i skogsbrynet och såg ner på den. Det var sig likt där. Korna hade inte blivit insläppta utan hade lagt sig i gatan. Husbonden hade spänt en häst för en kärra och börjat köra in hö.
Och samma lockelse kände hon som förut att gå fram och mjölka trollkorna och se hur allt var ordnat och ställt på en så präktig gård.
Hon kände, att hon inte kunde kämpa emot längre. Det var det farligaste hon kunde göra, men lusten blev henne för stark. Hon var i förtvivlan över sin egen svaghet, men i alla fall gick hon fram till trollstället.
När hon kom uppför gatan, där de stora och mäktiga korna låg, så reste de sig och råmade vänligt mot henne. Hon stannade för att se på dem, och då kom bjällerkon och stack mulen in i handen på henne, som om hon skulle vara van att finna någon godbit just i den handen.
Och därvid kunde hon inte undgå att se, att detta var hennes egna kor. Hon kände igen dem och kunde säga namnet på varenda en av dem.
Men hur hängde detta ihop? Hur kunde hennes egna kor ligga i gatan till trollgården?
I detsamma öppnades förstudörrn och en liten flicka kom utspringande. Hon hade långt, ljust hår, en liten blårutig bomullsklänning och bara fötter. Detta var hennes egen flicka, det såg hon. Hon kastade upp grinden, tog barnet i sina armar och tryckte det intill sig. ”Du är ju min egen lilla jänta, du”, sa hon. ”Men hur kan du vara här?”
”Jag är väl där jag skall vara”, sa barnet.
Bondhustrun stod där yr och förvillad och kunde ingenting förstå. Under tiden började flickan, som hon höll på armen, att släta hennes hår med handen. Därpå försökte hon dra opp huvudduken, som var nersjunken i nacken. Hon tyckte väl modern inte såg så prydlig ut, som hon brukade. Men knuten lossnade, så att hon fick duken i handen.
”Vänta litet”, sa modern. ”Vänd ut och in på duken, innan du knyter den på mig igen!”
Och tänk, att det medlet hjälpte mot förvirringen, som det hade gjort många gånger förr. Nu såg den stackars vilsegångna med ens var hon befann sig.
Hon stod på sin egen gård, på det stället, där hon var född och uppvuxen. Två gånger hade hon varit framme där, men synen hade varit förvänd på henne, så att hon hade inte kunnat känna igen sig.
Hon blev stående med barnet på armen och såg sig omkring. Tänk att den här gården var så vacker och ståtlig, när man såg den med främmande ögon! Nu visste hon, att det fanns inte dens like i hela bygden. Och den hade hon velat lämna! Den hade hon varit trött vid!
Hon fick lov att gå bort till mannen och tala om alltsammans. Flickan släppte hon inte ifrån sig. Det var som hade hon fått åter både man och barn efter en lång skilsmässa.
”Det har då åtminstone inte varit någon elak trolldom, som du har varit ute för”, sa mannen. ”Och det vore säkert väl behövligt för många fler än dig att få göra samma resa. Se, ni förstår inte vad ni har för ett hem. Ni får lov ut i världen och gå vilse många gånger, innan ni kan se det med sådana ögon, att ni begriper vad det är värt.”
”Ja, det kan du nog ha rätt i”, sa bondhustrun. ”Och gott är det för dem, som inte har villats längre bort än att de kan hitta hem tillbaka.”
1914.
TVÅ FARKOSTER.
Alla de lustfarande uppgåvo ett rop av hänryckning.
De hade i timtal på en liten förhyrd ångbåt rest fram mellan den bohuslänska skärgårdens allra ödsligaste uddar och allra naknaste skär. Himmel, hav och jord voro lika gråa. En envis västan hade, arg och bitande, hela förmiddagen snott om öronen. Inga seglare livade upp utsikten. Några sjömärken, några får på en holme, några mörka skogslinjer åt landsidan, en och annan
