körde fram till trappan, så sa han till pappa, innan han ännu hade kommit ur karriolen: »Om du håller på och fyller din vall på det sättet, Erik Gustav, så får du allt bygga om den vartenda år.»
»Jaså, Wachenfeldt, säjer du det?» svarade pappa. »Ja, du är alltid så klok, du.»
»Du får den aldrig att hålla, så länge som du kör på löst grus,» sa farbror Wachenfeldt. »Du ska stoppa in det i säckar, som en gör, då en bygger vallar i krig.»
Men det rådet följde pappa i alla fall, och allt sedan dess har dammvallen hållit. Och det är vi så glada för allihop, för det var en sådan förfärlig ängslan om vårarna, då en gick och väntade på att den skulle brista.
3.
Strax efter det att pappa hade fått dammen att hålla, reste han till Strömstad, och han tänkte säkert på sin damm här hemma hela tiden där nere vid havet. Han tyckte väl, att det var mycket, som fattades den, då han jämförde den med Kattegatt. Åtminstone var han inte väl hemkommen, förrän han tog itu med att förbättra den.
Han satte på nytt ut två rader pilkvistar på ömse sidor om vallen och la ut en liten grusväg mellan dem, så att det skulle bli en strandpromenad alldeles som på Laholmen i Strömstad. Och han talade om för oss barn, att när de här pilarna blev stora, så skulle han bygga en paviljong i sydöstra hörnet av dammen, för det är där, som det är vackrast. Och när han blir gammal, skulle han vilja sitta i den paviljongen i augusti, då det är månsken, och se på hur de träden, som han hade planterat, speglade sig i dammvattnet.
Och jag tycker, att det är riktigt synd om pappa, för de där pilarna, de växte nog, men allt annat, som han försökte göra, för att dammen skulle bli vacker och märkvärdig, det hade han bara otur med.
Och när Daniel och Johan är hemma om somrarna, så brukar Daniel mest hjälpa faster Lovisa att ställa med blommorna. Han tycker om att vattna och rensa som en riktig trädgårdsmästare, och faster är så glad åt all den hjälp, som hon har av honom. Men Johan har mer lust för att snickra och svarva, och när pappa kom hem ifrån Strömstad, så föreslog Johan, att han skulle få laga i ordning något slags farkost, som skulle användas på dammen. Och pappa hade ju varit ute och seglat var dag i Strömstad, och han tyckte, att Mårbacka-sjön låg alldeles för mycket efter Kattegatt, så länge som det inte fanns varken båt eller ekstock där, så att han lovade genast, att Johan skulle få försöka.
Och Johan gjorde först i ordning en liten flotte, som var två alnar i fyrkant, och fäste under den fyra stycken tomma ölankare, för att den inte skulle sjunka, utan kunna bära en riktig, tung last. Sedan lagade Johan till en ångbåtsmaskin av ett gammalt spinnrockshjul och ett kakelugnsspjäll.
Och spjället skulle sitta under flotten och vara propeller, och spinnrockshjulet skulle fästas ovanpå den, och bredvid hjulet skulle Johan stå och vrida det runt. Men i samma stund, som Johan vred på hjulet, skulle propellern börja arbeta nere i vattnet, och hela flotten skulle rusa i väg genom vattnet, så att Johan skulle kunna färdas från den ena stranden av dammen till den andra, alldeles som han behagade.
Och vi var allesammans så glada över Johans uppfinning, och vi tyckte, att han var så lycklig, som skulle få fara omkring ute på dammen, och vi undrade om han inte skulle bli en ny John Ericsson. Men det måtte nog ha varit något fel med beräkningarna, för hur Johan än vred på spinnrockshjulet, så fick han inte flotten till att röra sig. Och så var det slut med den glädjen.
Men där nere i Strömstad fanns det ju mycket annat än båtar och fartyg, som rörde sig på vattnet. Där fanns också änder och ejdrar, och därvidlag tyckte pappa, att han skulle kunna ta opp tävlan. Och så skrev han till något ställe i Västergötland efter gäss, och en vacker dag kom det till Herrestads brygga sju stycken unggäss, som stalldrängen fick hämta.
Och alla sa, att det var riktigt präktiga gäss. De var inte alls små, utan närapå fullväxta, och faster Lovisa tyckte, att det var roligt, att det hade kommit gäss till gården såsom i hennes föräldrars tid, och hushållerskan berättade om den där gåskarlen, som hade flugit bort med vildgässen en vår, då fru Raklitz regerade på Mårbacka, och hade kommit tillbaka på hösten med hustru och nio fullvuxna ungar. Vi barn var inte riktigt nöjda med gässen, därför att de inte var vita, utan grå eller gråfläckiga, men de stora sa, att de var lika goda gäss fördenskull.
En vecka skulle gässen hållas instängda i sin kätte i lagården, för att de skulle bli hemvana och inte löpa vilse, när de blev utsläppta, men på den åttonde dagen skulle de få gå ut och röra på sig. Och de var snälla och fromma, de sprang inte alls efter en och bet i kjolarna, som gäss brukar, utan så snart som de kom ut, så gick de till närmsta åker och betade gräs, som om de hade varit kor eller får.
Vi barn längtade så förfärligt efter att få se dem simma i dammen, men det var så långt mellan lagården och dammen, så att pappa tyckte, att första dagen skulle gässen helst stanna kvar nere på lagårdsbacken, så att de fick vänja sig vid omgivningarna. I morgon, sa pappa, skulle vi få släppa ut dem på en simtur i Mårbacka-sjön.
Men det finns ju en liten damm också på lagårdsbacken på Mårbacka, som korna brukar dricka ur, när de kommer hem ifrån betet, och vi var så otåliga att få se Västgöta-gässen simma, att vi vågade oss på att driva dem bort till den lilla dammen. Och vi hade alltid trott, att gäss skulle bli så glada åt minsta vattenpöl och genast plumsa ner i den, men de här gässen ville rakt inte gå ner i lagårdsdammen. Då sa vi, att de var väl så fina och förvanda, att de inte kunde hålla till godo med en smutsig lagårdsdamm. Det skulle nog bli bättre i morgon, då de fick simma i fint och rent vatten.
Och nästa dag körde vi gässen opp till gården fram till den riktiga dammen. Men de fina Västgöta-gässen tycktes inte förstå hur mycket bättre den var än lagårdsdammen. De gick på dammbrädden och snattrade och plockade gräs, de gick runt hela Mårbacka-sjön, men de såg inte åt vattnet. De inte så mycket som satte ner näbbet i vattnet för att sörpla det i sig.
Och morbror Schenson sa, att Västgöta-gässen säkerligen hade vuxit opp på en gård, där det inte fanns något öppet vatten. De hade inte fått lära sig att simma, när som de var små. De visste inte alls om, att de var vattenfåglar.
Vi försökte vänja dem vid vattnet, vi kastade ut säd och brödsmulor i dammen, för att de skulle simma ut och hämta dem, men de bara strävade att komma därifrån. De var mer rädda för vatten än våra kalkonhönor.
Och jag minns, att en gång ställde vi opp oss runtomkring gässen, alla pojkar och flickor, som fanns på Mårbacka, och drev dem framför oss ner emot dammen. Och när de var framkomna till vattnet och såg, att det inte fanns någon undflykt, då spände de ut sina små vingar och flög i dödsångest tvärsöver vattnet till andra stranden. Och de var nog så lyckliga, att de hade kunnat bärga sig från att drunkna, för se, simma, det kunde de rakt inte.
Så att nog kan en säga, att pappa hade otur med sina försköningsplaner och att det riktigt var synd om honom.
Men pappa är inte heller den, som ger sig så lätt.
Han måtte ha tänkt, att när han inte kunde skaffa sig båtar och sjöfåglar, som sam på vattenytan, så skulle han få bättre lycka med att skapa liv och rörelse nere i vattendjupet.
Därför gjorde han opp med några småpojkar, som bodde borta vid Gårdsjön, att de skulle fånga in levande småfisk åt honom. Och var söndag, då pojkarna hade ledigt från skolan, kom de hit till Mårbacka med stora krukor, fulla med små mörtar och abborrar. Pappa släppte alltsammans ut i dammen, och sedan stod pappa och vi barn hela veckan och kastade brödsmulor åt fiskarna.
Men det var så besynnerligt, att fastän pappa släppte ut en sådan massa småfiskar i dammen var söndag, så såg en sedan ingenting till dem. Aldrig visade de sig i vattenbrynet, och aldrig gjorde de små hopp opp ur vattnet för att fånga mygg, som fiskar brukar göra i skymningen. De försvann på en gång. Och döda kunde de ju inte heller vara, för då skulle de ju ha flutit opp till vattenytan.
Så funderade pappa ut, att de måtte simma sin väg genom avloppsdiket, och så satte han där ut ett slags galler, så att vattnet skulle kunna strömma ut, men fisken bli tvungen att stanna.
Nästa söndag, när pojkarna ifrån Högbergssäter kom med sina abborrar och mörtar, var gallret uppsatt, och nu visste pappa, att han skulle få behålla fisken. Men det blev ingen lång glädje, för nästa morgon flöt det fullt med döda små fiskar över hela dammen. Det såg allt så bedrövligt ut, när som de låg där bleka och uppsvällda med buken i vädret. Och när en tänkte på hur de förra kvällen hade klippt med sina små fenor och summit i väg, muntra och krya, så kunde en nästan vilja gråta.
Och vi barn sa till varandra, att nu fick nog pappa lov att ge sig. Nu syntes det ju, att vi inte kunde få fisk i dammen.
Men ett par dar efteråt hörde vi, att pappa frågade Sven i Paris om inte han, som hade sprungit omkring här i skogarna i hela sitt liv, kände till någon tjärn, där det fanns rudor.
Sven i Paris rev sig i huvudet och funderade, och till sist sa han, att när han var liten pojke, hade far hans och han en gång fiskat rudor i en tjärn, långt borta i Gårdsjöbergen. »Vi tog dom int mä krok,» sa han, »utan vi satte ut ett baktråg, där vi hade klenat deg på botten, å så snart som vi feck ner dä i vattne, ble dä fullt mä fesk. Di va store å granne å blänkte som gull, men int va dä nånting å äte. När vi kom hem mä dom, så velle mor knafft lage te dom. Ho sa, att di bare smakte ler, å dä feck ho rätt i.»
Men nästa söndag skickade pappa Sven i Paris till den där tjärnen borta i Gårdsjöbergen, för att han skulle fiska rudor åt honom. Och han tog mycket riktigt med sig ett gammalt baktråg, en degklimp och en mässingskruka för att bära fisken i.
Och allt det där gick liksom för sig så hemligt. Jag tror varken mamma eller faster Lovisa visste vad Sven var ute i för ärende. Det var bara vi barn, som hade reda på det.
Vi gick och väntade hela söndagen, men Sven i Paris syntes inte till. Vi trodde, att han inte hade kunnat hitta reda på rudtjärnen, utan hade gett opp alltsammans och gått hem till sig.
På måndagen kom Sven i Paris som vanligt fram till gården klockan fem på morgonen, och då gick han ner i lagården och hjälpte lagårdspigan att rykta korna och släppa ut dem på bete. Om några rudor sa han inte ett ord till någon människa.
När pappa hade ätit frukost, gick han ner i lagården, och där träffade han genast Sven i Paris, som kom dragande med en skottkärra.
»Nå, Sven,» sa pappa, »fick du reda på rudtjärnen?»
»Vesst tusan feck ja reda på’n,» sa Sven i Paris, »fast ja feck springe runt i skogen hele söndan.»
»Nå, men fick du inga rudor
