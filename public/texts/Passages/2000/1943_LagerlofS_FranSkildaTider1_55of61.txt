inte möter den vilda jägar’!
Han rider en björn med nosgrimma på.
Hans koppel består av ulvungar små.
Men för ljusa stjärnan den jägarn flyr,
och in i skogen han färden styr.
Gud skydde alla de stjärngossar små,
att riddar Sankt Staffan på gångaren grå
de inte heller må råka uppå!
Herodes har skickat den riddaren ut
med legoknektar och svärd och spjut,
att nyfödde kungen på krubbans strå
han måtte hugga i smulor små,
men om riddaren endast får stjärnan se,
då fylles hans hjärta av ångerns ve,
han vänder till konung Herodes tillbaka.
”Nu, herre, låt mig din vrede smaka!
Nu, herre, skall du gräva min grav,
nu skall du hugga mig huvudet av.
Jag vill inte skada Jesus kär,
ty han vår Herre och Frälsare är.”
Den gamla, hon sitter med brillorna på.
”Stig in, stig in, kära stjärngossar små!
Jag fyller era fickor med äpplena röda,
dem skall ni njuta till tack för er möda.
Nu gån med en hälsning till Jesus kär,
som världens Herre och Frälsare är.
och bed, att han sträcker ut sin hand
och skyddar min gosse i fjärran land!
Min gosse gör inte en mask förnär,
men han lever där ute, där kriget är,
där skotten gå och bomberna smälla,
och granaterna vissla arga och gälla.
Min gosse, han är min endaste tröst.
Han är mitt stöd i min levnads höst.
O bedjen, bedjen den Herre blid,
att han skänker jorden glädje och frid!
O bedjen, bedjen den Herre stor,
att min gosse får komma igen till sin mor!’’
1938.
SELANDER.
Vad som först skall berättas är hur de fem barnen kunde bli alldeles övergivna och lämnade åt sig själva. Ty övergivna voro de. De voro så fria som fiskyngel, de voro skyddlösa som ogräs, de voro ej räknade för mer än flugor och mygg. Och ändå voro de ej några kringdrivande tiggare utan hade ett eget hem i ett hus, där många människor bodde. Och de levde ej i något gudlöst guldgrävarläger eller bland tattare eller vildar i en ödemark. Duktigt arbetarfolk bodde vägg i vägg med dem. Det löpte en mycket befaren landsväg utanför deras dörr, och en stad, som ej var fattigare än någon annan på ömhjärtade människor, låg en halv timmes väg borta.
Men man behöver ej stänga sig inne bakom riglar och ekdörrar för att bliva skild från världen. Man kan ock rita upp åt sig en trollkrets av ondska och lögner och allehanda elakhet och obehaglighet, och det hjälper än bättre. Och detta hade dessa övergivna barnens mor varit en mästare i att göra. Ty sedan hon i ett par år hade grälat med grannarna och förtalat dem och lånat pengar av dem och småstulit kol och stickor av dem och till på köpet betett sig sturskt och högmodigt mot dem, så var där äntligen rest mellan henne och dem en mur, som ej kunde vara mer stängande och oöverkomlig, om den varit sju famnar hög och varit späckad med kanoner och varit försvarad av en hel armé.
Och då det så en dag kom bud till kvinnan, att en, som hon höll kär, önskade se henne, och hon kände, att hon måste gå, därför att budskapet släpade henne till honom, som om det varit ett dragande rep om hennes hals, lockade henne, som om det varit trolldom, så hade hon ingen annan råd än att lämna barnen kvar i hemmet utan tillsyn och vård, omgivna av den skiljemur, som hon under ett par år av sitt liv använt varje gångande dag till att göra allt högre och mer oöverstiglig.
Barnen bodde ute på den stora, ödsliga fäladen, helt nära ett gammalt tegelbruk. Detta stod nu alldeles övergivet, ty rörelsen var nedlagd där, och ingen kunde använda de stora ugnarna och lerkranarna och torkladorna. Men där fanns ock en arbetarbostad, som inköpts av ett närliggande sockerbruk för att återigen försäljas bit för bit och rum för rum åt brukets arbetare. Där hade de fem barnens mor förvärvat sig ett par rum, och där bodde hon hela året, medan mannen endast vistades där om hösten och vintern under den stora vitbetskampanjen. Eljest visste hon ej var hon hade honom. Han drev helst lös och ledig kring landet.
Det är underligt att tänka hur denna kvinna, som alltid slavade under någon lidelse, måste hava grälat och svurit över den passion, som drev henne från hemmet. Det var säkert med harm i ansiktet, med tvära, vresiga rörelser och med en min som en länkbunden fånge, som hon sade barnen farväl och gav dem sina förhållningsorder. Och då hon sedan gick framåt staden, måtte det hava känts som om en ond ande piskade henne framåt. Hon stannade visst stundom på vägen och satte fötterna hårt mot marken för att se, om de ej kunde stå stilla, eller hon vände om för att söka gå hemåt. Men fötterna kunde ej stå stilla, kunde ej vända om. De förde henne till staden, till järnvägsstationen, upp i järnvägsvagnen för att äntligen hava ro, sedan lokomotivet övertagit omsorgen att föra henne dit hon ej ville men måste.
Så hade det varit förr, det gick alltid så. I sitt inre kände hon sig skuldlös som ett barn. Alltid kom det något över henne och släpade henne med sig. Om ej vreda makter varit, skulle hon ännu setat nöjd på sin gård uppe i Halland. Ty hennes förste man hade varit en hemmansägare, och hon hade haft en son med honom, så att hon fått sitta kvar vid gården, sedan hon blivit änka. Men så kom det vreda, som hon kallade det. Hon blev kär i en kringstrykande arbetare och gifte sig med honom, trots alla varningar och till trots för allt förstånd, och sedan hade han och hon levat upp hennes arv och sonens arv, så att de blivit utfattiga. Efter detta hade det varit ett liv utan ordning, ett kringsläpande av barnskaran i järnvägsbyggareläger och i städernas osunda gårdsrum, ett tiggande, ogudaktigt, skamfyllt liv. De hade aldrig förr haft det så gott som nu, sedan han blivit sockerbruksarbetare och köpt dem detta egna hem.
Det vreda, som förföljde henne, var icke allenast kärleken till mannen, utan det vreda var ock ett lynne så ilsket, att det kunde taga fatt i henne och slunga henne nära nog vart som helst, och det vreda var girighet, som kom henne att gömma pengar bakom spiseln och stoppa in dem i sänghalmen och låta barnen svälta hellre än att taga fram det undanstuckna.
Och under hela resan satt hon säkert med samma uttryck av vrede över att nödgas resa. Han hade varit borta från henne alltsedan jul, utan att hon vetat var han dragit fram, och bara han skrivit ett enda ord till henne, hade hon måst fara till honom. Och hennes ansikte blev visst än mörkare vid tanken på att hon haft ett par kronor gömda i sänghalmen, som hon ämnat taga fram och ge barnen, men det hade hon ej heller kunnat, ty det andra och det tredje vreda hade varit starkt uppe i henne vid avresan.
Sålunda voro då barnen övergivna, och det var en måndag i april, som deras mor lämnat dem med löfte att komma igen om en vecka. Då hon gick, voro ej flere än fyra av dem hemma. Där var lillen, som var ett år ungefär, och Eginhard, som var tre, och Rosandra, som var fem, och Elfrida Maria, som var sju. Då dessa gräto och kände sig olyckliga i sin övergivenhet, då modern gick, och man vet, att ingen kan känna sig så övergiven och olycklig, som barn kunna det, då hade modern ändock kunnat lugna dem med bara ett par ord. ”Selander skall taga vård om er”, hade hon sagt. Selander var deras halvbror, hemmansägaresonen. Han var bara nio år, men han var en karaktär, och barnen kände allaredan, att en karaktär, det är vad man kan lita på här i världen.
Det råder nuförtiden på många håll en stor klagan över bristen på karaktär både hos små och stora, och därför menar jag, att man kan ha gott av att höra talas om Selander. Ty redan vid nio års ålder var karaktären så utvecklad hos honom, att det ej föll någon in att kalla honom i förnamn, utan han hette alltid Selander. Och självkänslan var så stor hos honom, att det ej alls var tänkbart, att far skulle kunna befalla honom något eller att han ej skulle vågat snäsa mor. Det var en vilja och frihetskänsla över honom, så att det varit löjligt, om han gjort något annat än drivit omkring hela dagarna som sin egen herre, undantagandes de stunder, då han gjorde mor den tjänsten att tigga inne i staden, och därtill drevs han återigen av sin karaktär, ty han ville ej ligga någon till last, icke ens mor. Och det var detta imponerande över honom, som följer de själsstarke, han fick vissla och svära, spotta och röka, utan att någon sade något. Och han fick alltid äta sig mätt, han fick slita Elfrida Maria i håret, och han var för god att släpa på lillen. Allt detta hade gjort honom stor i syskonens ögon, så att när mor sade detta enda ”Selander skall taga vård om er”, så visste de, att de ej behövde ängslas.
Selander hade aldrig varit god mot dem, men det hindrade ej, att han kunde hjälpa dem, bara han ville. Och nu hade mor sagt, att han ville. Därför höllo de sig lugna hela dagen och roade sig, såsom de roade sig alla dagar, med att hoppa fram och tillbaka över landsvägsdiket. På kvällen kom Selander hem efter att hela dagen ha drivit omkring nere vid kusten. Där hade det under sista stormen vräkts upp massor av tång, och Selander jämte några vänner höllo på att bygga sig en hydda av tången. Sedan denna var färdig, ämnade de leva i den som strandrövare. De ämnade ligga på lur där och passa på alla de arma seglare, som strandade på de stora sandgrunden. Förra vintern hade det verkligen hänt, att en jakt strandat där.
Det var meningen att sätta planen i verket, så snart som man kunde få tak på tånghyddan. Ty det var naturligtvis svårt att få taket att bliva liggande. Det hade redan störtat ned fyra gånger.
Men i alla fall syntes saken nu böra komma till snar fulländning, och Selander ämnade just förklara för mor, att han ämnade flytta hemifrån under den närmaste framtiden. Hela pojkens diktan och traktan stod till äventyrarlivet i tånghyddan. Hela styrkan i hans självständighet slog just ut i längtan att få sova i sin egen hydda med en sten till huvudgärd.
Så kom han hem, fann mor vara bortrest och fick höra av syskonen, att mor sagt, att han skulle ta hand om dem. Det var något till uppdrag. Mat hade det funnits för denna första dag, men för tisdag, onsdag, torsdag, fredag, lördag, söndag, för hela denna massa dagar fanns det intet. Det skulle Selander skaffa. Och Selander skulle sörja för tvättning och sopning, för diskning och matlagning, för lappning och eldning. Selander skulle hindra syskonen från odygd och avhålla dem från att leka med grannarnas barn, eftersom det var fiendskap mellan hushållen. Och lillen, som knappast kunde gå eller på något vis sköta sig själv, honom skulle Selander vaka över.
Så stark Selander än var, skall ingen klandra honom för att han ej genast lade uppå sig denna börda av bekymmer. Han gick ut och ställde sig vid husknuten för att fundera.
Det kan låta barnsligt nog, då man talar om att Selander ville vara strandrövare och bo i en tånghydda, men egentligen fanns det ingenting barnsligt hos Selander. Uppfostran och erfarenhet hade berövat honom all omedvetenhet. Det skulle varit ett stort misstag att tro honom vara ett barn.
Han var en karaktär, ingenting mindre än en karaktär. Mors yngre barn voro spensligt byggda, men rätt vackra med mörkt hår och smala ansikten. Selander däremot var en bondtyp. Han var bred, kraftig och ful. Men Selander hade självkänsla nog för att inse,
