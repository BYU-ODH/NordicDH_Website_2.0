över att få komma bort på danstillställning, men det blir jag rakt inte. Jag har allt varit med om så många bjudningar i Östra Ämtervik, så att jag vet hur jag skulle få det på en bal i Sunne. Jag svarar strax, att jag rakt inte vill följa med.
»Varför vill du inte fara på bal?» säger pappa, och med detsamma vänder han sig till mamma och frågar: »Har hon ingen klänning?»
»Å jo,» säger mamma, »hon har den ljusgrå barègeklänningen, den duger nog.»
»Och strumpor och skor, har hon det med?»
»Nej, skor har hon inte,» säger mamma, »men Anna har vuxit ur sina grå tygkänger, som hon hade på syster Julias bröllop, så att dem kan Selma ta i arv.»
»Ja, då vet jag inte varför hon inte skulle följa med,» säger pappa.
Jag blir så förskräckligt rädd. Jag vet inte riktigt vad det är jag blir rädd för, men jag kan inte tänka mig en större olycka än att behöva fara på den där Sunnebalen.
»Men jag är för liten att gå på bal,» säger jag, »jag är ju inte mer än tretton år.»
»Emilia Wallroth ska vara med,» säger faster, »och hon är inte äldre än du.»
Då ser jag, att de är emot mig allihop, både pappa och mamma och faster Lovisa. Det är en stor övermakt, och jag har ingenting annat att gripa till, utan jag börjar gråta.
»Kära barn, inte ska du gråta, därför att vi vill, att du ska få fara bort och ha roligt,» säger pappa.
»Ja, men jag får inget roligt,» snyftar jag. »Jag är så halt, så att ingen vill dansa med mig.»
Jag är inte ond, för alltsedan jag spelade kort med farbror Wachenfeldt, har jag lagt bort att bli ond. Och pappa är inte ond, han heller. Han tycker bara, att jag är besynnerlig.
Men han vet inte, han, hur det känns, när som alla andra flickor blir uppbjudna och får dansa utom en själv. Eller när som en bara blir uppbjuden till fransäs eller av sådana kavaljerer, som inte de andra flickorna vill dansa med.
»Nu ska du inte ha några konster för dig,» säger pappa och låter riktigt sträng. »Jag vill inte veta av annat, än att mina flickor ska fara på bal, när det går för sig.»
»Jag tycker allt, att hon kunde få vänta, tills hon blev femton år åtminstone,» säger faster Lovisa och försöker att komma mig till hjälp nu, då det är för sent. Det hade varit bättre, om hon inte hade sagt något om Emilia för en stund sedan.
»Ja, det kunde hon visst få,» säger pappa, »men vem vet om det då blir någon bal i Sunne? Det har inte varit någon på alla de här årena.»
Jag vet, att pappa inte tycker om, att vi gråter. Jag skulle mycket förr slippa undan att gå på bal, om jag skrattade och såg glad ut. Men nu kan jag inte få gråten att sluta. Tårarna rinner under hela middagen.
Sedan håller jag på och gråter, medan jag ligger och vilar efter middagen och medan vi har eftermiddagslektioner och medan vi läser läxor och medan vi är ute och åker kälkbacke, och sedan hela tiden, medan vi sitter runtom bordet framför soffan i matsalen och arbetar.
Gerda brukar vara styv att gråta, när hon inte kan sina läxor, men jag tror aldrig, att hon har gråtit så i ett kör ifrån middag ända till kvällsdags.
När mamma kommer opp och läser bönerna med oss på kvällen, så håller jag tillbaka gråten så mycket, att jag kan läsa Fader vår och Herren välsigne oss, men Gud som haver och Det går en ängel, dem blir jag bet på.
»Men är det bara för den där balen, som du gråter?» säger mamma. »Eller är det för något annat?»
»Kan inte mamma be pappa, att jag slipper fara på bal?» säger jag och håller fast om hennes hand.
»Kära barn, du vet väl, att pappa bara tänker på att du ska få roligt,» säger mamma.
»Ja, men jag får inte dansa,» säger jag. »Mamma vet, att jag inte får dansa.»
»Visst får du dansa,» säger mamma, och så går hon sin väg.
Det första jag tänker på, när jag vaknar nästa morgon, det är, att i dag är det baldagen, och jag börjar strax på att gråta igen. Jag förstår inte, att man kan ha så många tårar i sina ögon, det blir aldrig slut på dem.
Anna och Gerda talar om vem som ska öppna balen och vem Anna ska få dansa första valsen med och om fröknarna Maule ska komma i vita klänningar. Anna har lagt opp papiljotter, och hon är allt orolig för att lockarna inte ska hålla sig, ända tills balen är slut. Men ju mer de talar om allt detta, ju mer gråter jag. Om jag kunde hallå opp, så skulle jag visst göra det, men det står inte i min makt.
»Du skulle allt akta dig, Selma, du får så röda ögon till i kväll, om du gråter på det sättet,» säger Anna. Och jag bjuder visst till att inte gråta mer, men jag kan inte.
Hela förmiddagen håller Anna och mamma och Elin Laurell på att ställa med sin toalett, de tråcklar på remsor och stryker stärkkjolar och prövar sina skor för att göra sig så fina de kan. Faster Lovisa säger, att hon tycker, att det är märkvärdigt, att det går an att fara på bal i höghalsad klänning med långa ärmar. Det skulle inte ha dugt i hennes ungdom, men mamma säger, att Anna och jag är ju bara barn ännu, så att nog kan vi fara i vanliga kalasklänningar.
Mittpå förmiddagen går jag in i salen, där pappa sitter i gungstolen som vanligt och läser Värmlandstidningen. Jag ställer mig bredvid honom med foten på gungstolsmeden och lägger handen på hans axel. »Vad är det nu då?» säger han och vänder sig emot mig.
»Kan jag inte slippa att fara på bal, pappa?» säger jag och ber så vackert, för det har kommit över mig en förhoppning, att om jag bad riktigt ödmjukt och snällt, så skulle jag ändå kunna övertala honom. Det är också min mening att påminna pappa om att jag hade läst igenom hela bibeln för hans skull. Jag tycker, att han borde låta mig stanna hemma, om han tänker på den saken.
»Pappa vet, att jag inte får dansa,» säger jag som en inledning. »Jag är så halt, så att ingen vill dansa med mig.»
Men längre kommer jag inte. Jag börjar snyfta, så att jag inte kan få fram ett ord.
Pappa säger ingenting, men han reser sig ur gungstolen, tar mig vid handen och leder mig ut i köket. Där ber han hushållerskan, att hon ska ge mig en riktigt god smörgås med ost på. Och så går han sin väg.
Jag förstår, att jag ska bli tvungen att fara på balen, och jag hade allt bra gärna velat kasta smörgåsen på golvet, men det gör jag inte, för jag vill aldrig mer bli ond, så att det där vilddjuret, som bor inom mig, inte ska slippa löst.
Jag uppför mig riktigt och anständigt på allt sätt, utom det, att jag gråter. Jag gråter vid middagsbordet, jag gråter efteråt. Jag gråter, medan vi klär oss till balen. Jag gråter, ända tills vi sätter oss i släden och blir inknutna i slädfällen.
Då äntligen måtte tårarna ha förstått, att de ingenting har för att de faller. När vi åker in i Sunne, sitter jag i släden med torra ögon.
Jag har grå barègeklänning, som är garnerad med blå ylleband, och Annas ljusgrå tygkänger, som är snörda med röda snodder. Jag har i halsgropen en ljusröd rosett, som är så vacker och som jag har fått i julklapp av morbror Kalle, för han ger oss alltid så fina julklappar. Håret har faster Lovisa kammat, så att det ligger jämnt och slätt och är uppsatt i en stor knut i nacken.
För resten gör det detsamma hur jag är klädd, för jag är röd- och vitstrimmig i ansiktet, och ögona är röda och svullna efter den myckna gråten. Jag är så ful, att jag inte skulle få dansa, om jag också inte haltade det allra minsta.
Innanför balsalen finns det ett förmak, och när vi kommer in dit, talar flickorna Wallroth om för oss, att fröknarna Maule ännu inte var färdiga, för de ska ha tunna, vita klänningar, och för att kjolarna inte skulle bli skrynkliga, så måste två pigor bära dem på en såstång till Sunne.
»Ja, det kan de göra, som inte har så långt hit som en fjärdingsväg en gång,» säger Anna. Och vi tycker allihop, att det är fasligt fint.
Anna och Hilda är så vackra, så jag tänker för mig själv, att hur fina de andra än gör sig, så kan de inte bli så vackra, som de två är.
När nu fröknarna Maule kommer in, så får jag allt lov att erkänna, att de är bra fina, och söta är de också, men inte som Anna och Hilda, det kan jag inte gå med på.
Emilia Wallroth är inte vacker alls, men alla säger, att hon har ett gott tycke med sig. Emilia får alltid dansa. Det gör ingenting, att hon är ful, hon är så trevlig och lustig, att hon skulle bli uppbjuden till varenda dans, till och med om hon vore halt.
Nu är förmaket alldeles fullt av fruar och flickor, och nu måtte visst alla vara komna, för musiken stämmer opp. Det är mässingssextetten från Östra Ämtervik, som spelar, för i Sunne har de inga musikanter.
Patron Vilhelm Stenbäck på Björsbyholm kommer nu in i förmaket och säger, att eftersom det är bal igen i Sunne, som det inte har varit på minst tjuge år, så föreslår han, att de ska inviga festen med en promenadpolonäs, såsom det brukas vid högtidliga tillfällen. Och det är alla med om.
De gamla herrarna kommer nu in i förmaket och bjuder opp de gamla fruarna: fru Maule och fru Hellstedt och fru Pettersson och fru Bergman och fru Wallroth och fru Lagerlöf, och de går arm i arm in i balsalen. Och de unga herrarna kommer också och bjuder opp de unga flickorna och för ut dem till dansen. Till sist är det ingen mer kvar i förmaket än jag och mamsell Eriksson på Skäggeberg. Och mamsell Eriksson är väl minst femti år, och hon har tunna, gula flätor ihoprullade vid öronen och långa, gula tänder.
Det är en främmande herre med på balen, som vi inte har sett förr. Han är klädd i uniform, och de säger, att han är inspektor på Kils station. Han känner just ingen, och när han kommer in i förmaket för att bjuda opp, så är alla redan upptagna utom mamsell Eriksson och jag. Jag undrar vilken av oss han ska välja, men han vänder tvärt och tar ingen av oss. Vi sitter där, jag och mamsell Eriksson, och vi talar inte till varandra, men jag tycker i alla fall om, att hon finns där, så att jag inte är alldeles ensam.
Ibland tänker jag, att det är bra, att ingen bjuder opp mig, för nu får pappa se, att det är sant, att ingen vill dansa med mig. Men det är en dålig tröst. Jag har lika tråkigt i alla fall.
Jag sitter och undrar på mamsell Eriksson ifrån Skäggeberg. Vem kan det vara, som har tvingat henne att fara på bal? För inte är hon väl där av egen fri vilja.
När promenadpolonäsen är slut och de dansande kommer tillbaka in i förmaket, är de så glada och uppspelta, både gamla och unga. Mamma slår sig ner i soffan mellan fru Maule och fru Hellstedt, och de pratar och skrattar, som om de skulle ha varit gamla vänner. Anna sätter sig bredvid Hilda Ignelius och viskar med henne, och Hilda Wallroth kommer in arm i arm med Julia Maule.
Sedan blir det vals och polka och fransäs och
