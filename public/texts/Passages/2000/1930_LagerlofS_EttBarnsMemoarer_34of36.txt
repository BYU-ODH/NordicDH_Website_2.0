i hela sitt liv slagit ihjäl någon, men om den där människan höll i med att förfölja honom, så måste han väl på ett eller annat sätt göra sig av med henne.
Mamma var alldeles säker om att det skulle komma att hända en olycka. Den känslan hade hon haft, alltsedan Germund första gången hade kommit i hennes hus. Hon skrev till prosten i Brunskog för att be honom låta hämta hem flickan, men det ledde till ingenting. Så försökte hon att fånga in henne för att hålla henne instängd, men flickan var på sin vakt och flydde, så snart hon såg en människa. Och för resten hade väl mamma knappast kunnat förmå henne att avstå från att gå sina egna vägar.
En dag såg mamma, att Johanna Octopius kom smygande över gården ända fram till brunnshålet och att hon blev stående där och tittade ner i djupet. Germund höll på att gräva nere på brunnsbotten, men på något sätt måtte han ha känt på sig, att hon stod där, för han visade sig snart överst på stegen och skrek och svor åt henne. Hon flydde genast, men han kastade sten och grus efter henne. Han jagade bort henne som en smutsig hund. Men Johanna Octopius lät inte avskräcka sig, utan hon smög omkring på gården som förut.
Och så kom en morgon. Nu hade de gått igenom alla de olycksfall, som kan inträffa vid brunnsgrävning, och brunnshålet var så djupt, att den, som stod där nere, såg stjärnorna vandra på himmelen, fastän det oppe vid jordytan var klar dag.
Ja, som sagt, det kom en morgon, då en karl störtade helt andlös in i köket.
»Vatten,» skrek han, »vatten!» Och så sprang han sin väg.
Mamma och hushållerskan och alla pigorna rusade efter, och snart stod de alla böjda över brunnshålet och kikade ner i djupet. Och verkligen såg de inte längst där nere en blank vattenyta!
Det är något högtidligt, när man på det där sättet får vatten på en gård. Mamma hade ju haft en svår tid, och säkert hade hon många gånger önskat, att hon inte hade börjat med grävningen, men nu, då vattnet var kommet, tackade hon Gud av hela sitt hjärta för denna stora gåva.
Sedan frågade hon efter Germund.
»Han ä kvar där nere,» svarade en av karlarna. »Han vell väll se om han har funni en reckti källåder.»
De ropade på honom, men det kom inget svar. En av karlarna ville just stiga ner för att se efter om det hade hänt honom något, då brunnsgrävarn kom till synes på den nedersta stegen.
Det gick långsamt med uppstigandet, alls inte med den vanliga farten. Han famlade med ena handen efter stegpinnarna, den andra höll han tryckt mot ögonen.
»Han måtte visst ha fått ett sandkorn i ögat,» tänkte de.
Då han hade kommit oppför hela stegen, sträckte han ut handen. Ett par karlar sprang fram för att hjälpa honom, men det var nästan omöjligt att få honom in på fasta marken. Han behövde bara sträcka ut foten och ta ett steg, men han vågade inte.
»Kära Germund, vi är så glada, att ni ändå till sist fann vatten,» sa mamma.
»Ja, dä vattne ä dyrköpt, dä, frua,» sa Germund. »Dä va nånting, som kom över mej där nere, just som vattne bröt fram. Dä flög in i ögona som rök. Å nu ser jag ingenting.»
Till sist fick de in honom på fast mark, och då kastade han sig genast omkull på gräset och höll händerna för ögona. De andra stod tysta och väntade. Ingen av dem tyckte om honom, men det var ju förskräckligt, om han skulle ha förlorat synen.
Efter en stund satte han sig opp. »Dä ä samme mörker,» sa han. »Jag ä blind. Dä ä slut mä mej.»
Mamma försökte lugna honom med att det snart skulle gå över. Hon trodde, att han hade varit för länge nere i mörkret och var ovan vid dagsljuset.
»Nää,» sa han. »Dä bränner som eld. Synen ä bortbränd på mej. Jag ä blind. Va ska dä bli å mej ?»
Med dessa ord sprang han opp, höjde armarna i luften och ville störta sig i brunnen. Karlarna rusade fram för att stänga vägen för honom, men han slängde undan dem.
»Låt mej vara!» röt han. »Jag vell dö där nere.»
Det var förskräckligt. Karlarna kunde inte hålla honom, men under striden hade han förlorat känslan av var brunnshålet fanns, så att han sprang åt orätt håll.
Han sprang runt och skrek och svor. Han grep med händerna ut i luften liksom för att infånga någon.
»Visa mej var håle ä!» ropade han. »Annars kramer jag sönder den, som jag först får tag i.»
Han väsnades som en vansinnig. Men någon olycka skedde inte, därför att människorna flydde undan och han själv, besynnerligt nog, inte kom i närheten av det vida schaktet.
Han kastade sig ner på gräset än en gång. Hela kroppen ryckte och for. Händerna knöt sig, och gång på gång bröt han ut i vilda hotelser.
Under det att han låg där så farlig och rasande, att ingen vuxen man hade vågat närma sig honom, kom den halvgalna Johanna Octopius framsmygande. Hon kom på sitt vanliga tysta sätt. Ingen hade lagt märke till henne, förrän hon var tätt bredvid honom.
Mamma ville skynda fram och varna henne, men det var för sent. Hon hade redan lagt sin hand på hans.
»Svär inte så!» sa flickan med samma låga och milda röst som vanligt. »Jag är här för att hjälpa dig.»
Ingen väntade annat, än att Germund skulle lägga sina händer om hennes hals och strypa henne. Han brast också ut i ett styggt, vilt skratt, men han gjorde henne ingen skada.
»Jag är här,» sa hon än en gång. »Det var de, som visste, att detta skulle hända, och de har skickat hit mig. Jag har ju inte kommit till världen för annat än för att hjälpa dig.»
Det måtte ha varit något hos henne, som gjorde honom gott. Han tog hennes händer och la dem över de brännande ögonen.
»Du Stoll-Hanna!» sa han. »Du Stoll-Hanna!»
Men det hördes på tonfallet, att det skulle vara en vänlighet.
»Det gör ingenting, att du är blind,» sa hon. »Jag har ögon i ditt ställe.»
Han var väl så hjälplös och olycklig, att det kändes som en tröst, att det fanns någon, som höll av honom, antingen han var blind eller seende, svag eller stark, ond eller god, fattig eller rik.
Mamma höll sig alltjämt i närheten. Hon var inte alldeles säker på hur detta skulle sluta, men då hörde hon Germund säja:
»Dä gör gott mä di hand på mina ögon.»
Då blev mamma lugn. Hon gick själv sin väg, och hon vinkade åt de andra, att de skulle lämna dem. Hon förstod, ser ni, att här hade skett ett stort under. Kärleken hade inte visat orätt. Det hade varit Guds mening alltifrån början, att de två skulle höra samman.
*
Här tystnar faster Nana, och vi tackar henne så mycket, och vi säger, att det goda dricksvattnet på Mårbacka är verkligen förtjänt av att ha sin egen historia.
»Du är allt märkvärdig, Nana,» säger faster Lovisa, »som kan komma ihåg så många av mammas gamla historier. Nog minns jag, att hon talade om att den, som grävde brunnen, blev blind, men vad han hette och allt det andra, det har fallit mig ur minnet.»
»Ja, Nana är märkvärdig,» säger också pappa. »Men är du säker på att flickan hette Octopius? Det låter så besynnerligt.»
Faster Nana skrattar litet. »Du har alldeles rätt, Gustav. Hon hette något helt annat, men hennes riktiga namn ville jag inte nämna, utan jag hittade på ett annat.»
»Jaså, jaha,» säger pappa, »det är så de gör, de riktiga berätterskorna.»
»Men,» säger mamma, »hur kom du till att berätta den här historien just i kväll, Nana? Jag vet aldrig, att jag har hört den förr.»
»Å», säger faster Nana och drar litet på det. »Det är inte så gott att säja. Jag har hört så mycke talas om dammen nu om darna, så att det var kanske därför ...»
Nu kommer också Elin Laurell med en fråga. »Menar fru Hammargren,» säger hon, »att man alltid bör tro, att kärleken visar rätt? Ska man inte undra och granska, utan bara följa?»
Faster Nana sitter tyst en lång stund, innan hon svarar.
»Jag ska säja fröken Laurell,» säger hon, »att nog tror jag, att den visar rätt, men det behövs stort mod för att lyda den, och det är det, som fattas oss.»
Och pappa brukar gömma alla Värmlandstidningar i det lilla skåpet på baksidan av skrivbordet, och nästa dag ber han mig lägga in just den tidningen, som faster hade suttit och läst i, strax innan hon hade fått sin svåra huvudvärk. Men när jag då viker ihop den, så ser jag ett par runda märken på framsidan som efter intorkade tårar. Och jag tror, att tidningen och huvudvärken och berättelsen har något med varandra att göra, men jag kan inte förstå sammanhanget. Och jag är så liten, så att ingen vill tala om det för mig. Jag får nog aldrig veta det.
I MARKNADSTIDER.
Och det har varit så mycket att göra, så mycket att göra, alltsedan faster Nana Hammargren reste. Det har varit humleplockning och bislakt och äppleplockning och höstbyk och knäckebrödsbak i ett par dar. Och så har vi stöpt vaxstaplar och bryggt svagdricka och rivit potatismjöl och lagat till en hel ankare cider. Jag vet knappt hur faster Lovisa och hushållerskan och pigorna har kunnat hinna med alltsammans, men vi barn har förstås varit i köket och hjälpt till på var ledig stund.
Fårslakt har det också varit, och så har vi slaktat duvor, för vi har över hundra att ge mat var dag, och det tycker vi är för mycket. Men det är så svårt den dagen, då duvorna ska slaktas, för då blir pappa i så dåligt humör. Han förstår allt, att det är nödvändigt att minska på dem, men han tycker så mycket om att se på duvorna. Han vill mycket hellre, att höken ska äta opp dem, än att vi ska göra det.
Och allting måste göras i september, för sedan kommer den stora Åmbergsheds marknad, som börjar i Sunne den första fredagen i oktober och sedan håller på ända in i nästa vecka, och till dess måste alla sådana där småsysslor vara undanstökade. Och det får också lov att vara skurat och fejat över hela huset, och alla innanfönster ska vara insatta, så att det på marknadsafton — för så kallar vi dagen före den, då marknaden börjar, — är lika fint och städat som till jul eller påsk.
Och jag tycker, att en sådan där marknadsafton närapå är den högtidligaste dagen på hela året. Det är tyst och stilla överallt, och det ligger nya trasmattor på golven, och kopparkastruller och kaffekokare är skinande röda, och det är så ljuvligt varmt med de dubbla rutorna för fönsterna, och alla människor är så förväntningsfulla och snälla.
Pappa har också haft bråttom i september. Han har haft inspektor Nyman här, och de har suttit nere på kontoret och gjort opp räkenskaperna för hela året. Och pappa har tagit hem stora buntar med pengar ifrån banken i Karlstad, och nu på marknadsafton betalar han alla sina underlydande vad de kan ha att fordra. Lars i London stiger först av alla dagsverkarna in på kontoret och sedan de andra i tur och ordning. Därefter kommer rättarn och stalldrängen och drängpojken och den pojken, som har gått vall med fåren, in dit och efter dem hushållerskan och alla pigorna, och till sist är det guvernantens tur att få sitt. Nej, allra sist kommer vi barn in och får var sin riksdaler, som vi ska ha att köpa för nästa dag på marknaden.
Och hushållerskan tar aldrig ut några pengar. Hon bara ber, att pappa ska sätta in dem på sparbanksboken, men pigorna kommer röda och strålande ut ifrån kontoret med nya, fina sedlar
