rum. Och vad tror ni att han hade för ett ärende? Jo, bara det att begära ersättning för min ärade svägerskas räkning, därför att hon låter oss ta vård om hennes barn.»
»Ser man på!» säger Charlotte. »Men det kunde man ju vänta sig.»
»Ja, naturligtvis kunde man det», medger baron Adrian, »och det var inte det heller, som var det märkvärdiga. Karlen, som hade kommit in för att tala med mig, var illa klädd och såg ut, som sådant där pack brukar, och jag tog honom till en början för en vanlig skojare. Men det var något i rösten, som föreföll mig bekant, och hela tiden, medan han talade med mig, stod jag och funderade på var jag kunde ha råkat honom förr. Han bar sig heller inte riktigt åt så, som en sådan karl eljest skulle ha gjort.»
»Å, min Gud!»
»Jag ser, att kusin Charlotte redan gissar vem det var. Men jag var inte så snabbtänkt, jag. Jag bara sökte i minnet bland alla de skojarfysionomier, som brukar förekomma på Broby marknad. Under tiden skämde jag ut honom för att han ville komma med en så hutlös begäran. Jag sparade varken på svordomar eller skällsord, för det är ju det enda, som sådant folk förstår sig på. Om det nu hade varit en vanlig skojare, skulle han ha tegat och tagit emot ovettet, för de brukar ju ha litet respekt för oss herrekarlar, men den här, han gav svar på tal och lät mig veta vad jag gick för. Jag fick höra, att jag hade burit mig eländigt åt mot min bror, att jag borde ha bjudit svägerskan på begravningen, och en hel mängd till av det slaget. Jag slog näven i bordet och bad honom gå sin väg, men det hjälpte inte.»
»Talade kusin om för honom ...
»Kusin Charlotte menar om jag lät honom veta, att det var den rika fru Schagerström, som ämnade ta sig an barnet. Nej, kusin, det aktade jag mig för. Det skulle bara ha mångdubblat anspråken. Men emellertid höll den här karlen på och grälade på mig, som om det skulle ha varit ett värderat nöje för honom. Han gick ju till sist, när han hade fått mig så pass ond, att jag var på väg att kasta ut honom, men han var inte rädd. Och in i det sista förklarade han, att om jag inte ville betala för tösen, så skulle jag inte få behålla henne.»
Charlotte hör på med rätt stor ängslan. Under hemvägen från kyrkogården har hon kommit till det resultatet, att hon ingenting kunde eller vågade göra för Karl-Artur. Skulle nu striden börja omigen?
»Men just som han slängde igen dörren», fortsätter baronen, »gick det upp ett ljus för mig. Det var kusin Karl-Artur Ekenstedt, som jag hade haft äran tala med. Han lär ju ha varit mycket tillsammans med min bror, han for omkring på skojarvagn på samma sätt, och om vintrarna lär han bo där uppe i norr, där allt löst folk håller till. Det var ju helt naturligt, att han hade åtagit sig att göra ett utpressningsförsök för den där skojarkäringens räkning, som min bror har råkat gifta sig med.»
»Nå, men då kusin hade känt igen honom, lät kusin honom då resa?»
»Nej, naturligtvis ville jag tala än ett ord med honom, sedan jag hade förstått vem han var. Jag sprang ut på trappan, men då hade han redan hunnit sätta sig i släden och köra bort från gården. Jag ropade ’Karl-Artur’ efter honom, allt vad jag förmådde, men det hade ingen effekt.»
»Och nu tänker kusin följa efter honom?»
»Ja, det ämnar jag verkligen. Kan kusin förstå vad som hände? Då Karl-Artur hade hunnit ett stycke neråt allén, höll han plötsligt stilla. Vår barnjungfru gick där just då med alla barnen, säkert i mening att komma er båda till mötes. Kvinnan, som satt i ryssen, kände igen min brorsdotter, jag hörde hur hon ropade på henne. Men då barnet skyndade emot henne, lutade hon sig fram, fattade om flickan och drog upp henne i ryssen. Karl- Artur smällde till med piskan, hästen satte av. Och på det sättet, kusin, förde de bort barnet mittför mina ögon, kan jag säga.»
»Är min flicka borta?»
»Och jag stod där hjälplös. Jag kunde inte ta fatt dem. Alla hästar på Hedeby är långt borta i skogen på vedkörning.»
»Men mina hästar då?»
»Jo visst, kusin. Jag påminde mig, att de fanns, och som saken gällde kusin Charlotte likaväl som mig själv, så tillät jag mig att befalla kusins kusk att sätta för. Jag stod och väntade på att han skulle köra fram, då jag såg kusin och Amelie komma gående. Kusin behöver inte alls vara orolig. Barnet ska snart vara här igen. Nå, se där har vi hästarna!»
Han ämnar skynda bort till åkdonet, då Charlotte griper honom i ärmen.
»Kusin Adrian, vänta ett ögonblick! Kan inte jag få följa med?»
Baron Adrian blir röd över hela ansiktet. Men med den franka öppenhjärtighet, som utmärkte honom i ungdomen, vänder han sig till Charlotte.
»Kusin Charlotte behöver inte vara rädd. Jag ska skaffa barnet tillbaka, om det så ska kosta mitt eget liv. För tusan, här har jag gått och småskämts hela veckan. Jag vill gärna visa kusin Charlotte min tacksamhet för att jag inte kom i tillfälle att sända bort flickstackarn.»
»Ack, kusin Adrian», säger Charlotte, »det är visst inte för den sakens skull, som jag vill följa med. Men det är så med mig. Jag vill inte tro på det värsta. Det är först nu, då han har stulit min lilla flicka, som jag förstår hur illa det står till med Karl-Artur. Låt mig få följa med, så att jag kan få tala med honom!»
Bortresan.
Det gick visst inte så lätt att hinna flyktingarna, som baron Adrian hade trott. Dels hade de fått ett ganska gott försprång, och dels visade det sig, att föret var sämre, än man hade antagit. Charlottes präktiga hästar måtte anstränga sig hur mycket som helst: där vägen låg bar, blev det omöjligt för dem att släpa fram den tunga åksläden annat än i skritt. Charlotte kände sig, som om hon vore fastlåst, och stirrade förargad på spåren efter den smala skojarryssen, som hade kunnat begagna sig av den minsta snökant på vägen och ibland hade tagit en genväg över några ännu snöbetäckta åkerfält.
Men som föret blev bättre, ju mer de avlägsnade sig från den stora slätten omkring Bro kyrka, uppgav hon inte hoppet att snart få tillbaka sin lilla tös. Vad som bidrog att stärka modet var också, att baron Adrian och hon helt plötsligt hade blivit de bästa vänner i världen. Hon visste inte rätt hur det hade gått till, men de måtte var på sitt håll ha upptäckt, att de voro ärliga och uppriktiga människor, litet oresonliga kanske, men i alla fall just sådant folk, som det är en glädje att ha att göra med. Baronen förklarade rent ut, att han var glad, att Charlotte inte hade lämnat Hedeby, innan han hade kommit underfund med henne.
Charlotte avgav ingen sådan öppenhjärtig försäkran, men som hon förtvivlade om att kunna förmå sin man att komma Karl-Artur till hjälp, föll det henne in, att hon skulle be baron Adrian ta hand om honom. Han var ju Karl-Arturs kusin, och det måtte inte vara angenämt för honom att ha en så nära släkting drivande omkring på landsvägen.
Men hon hade inte hunnit säga många ord i ärendet, förrän baronen avbröt henne. »Nej, kusin Charlotte», sade han skrattande, »den gubben går inte. Jag vill inte ha något att göra med de där människorna, och sannerligen vore det inte klokast, om kusin följde mitt exempel.»
»Kusin finner det upprörande, att Karl-Artur, som själv är gift, drar omkring med en annans hustru?»
»Ha, ha, ha! Jaså, kusin tar mig för ett sådant dygdemönster. Nej, det var inte detta, som jag tänkte på, men nog är det en ledsam sak. För tusan, vad tog det åt kusin Karl-Artur, som inte begrep, att det där ressällskapet skulle göra allt hans predikande till en styggelse?»
»Min mening är också, att det allra första, som borde göras, vore att skilja dem åt.»
»Dem!» Baron Adrian vände sig mot Charlotte och lade sin hand med den stora, ludna vargskinnsvanten på hennes skuldra, »Dem skiljer inte kusin Charlotte från varandra förrän vid stupstocken eller på galgbacken.»
Charlotte, som satt väl inknuten i en stor slädfäll, gjorde ett misslyckat försök att se reskamratens ansikte. »Kusin skämtar väl?» sade hon.
Baron Adrian gav inte något direkt svar på frågan. Han tog bort sin hand, satte sig till rätta i släden och yttrade i samma lätta, halvt raljerande ton, som han hade brukat förut under samtalet:
»Törs jag fråga om kusin Charlotte har hört, att det finns en straffdom över Löwensköldarna?»
»Jo, kusin Adrian, det har jag verkligen. Men jag måste bekänna, att jag inte kommer ihåg vad den rör sig om.»
»Kusin Charlotte, som lever med i stora världen, betraktar naturligtvis allt sådant där som rå vidskepelse.»
»Det är värre än så, kusin Adrian. Jag saknar intresse för det övernaturliga. Det är ett sinne, som fattas mig. Syster Marie Louise däremot ...»
Baron Adrian skrattade till. »Om inte kusin Charlotte är en troende, så mycket bättre. Jag ville gärna berätta kusin om den där straffdomen, men jag var rädd att skrämma.»
»Var för all del lugn för den saken!»
»Nåväl, kusin», började baron Adrian, men avbröt sig helt plötsligt och visade med handen på kusken, som satt alldeles framför dem och borde kunna höra varje ord. »Vi får kanske uppskjuta till en annan gång.»
Charlotte gjorde ännu ett försök att se baron Adrians ansikte. I hans ton låg alltjämt något raljerande, som om han gjorde sig lustig över den gamla familjesägnen, men i alla fall var han nu noga med att kusken inte skulle höra honom. Hon skyndade sig emellertid att lugna hans farhågor.
»Kusin känner min man illa, om kusin tror, att han engagerar någon kusk utan att ha förvissat sig om att han hör tillräckligt dåligt för att tillåta de åkande en obesvärad konversation.»
»Syperbt, kusin! Ska minsann ta efter. Vad jag ville säga var alltså, att vi Löwensköldar en gång har haft en fiende, en viss Marit Eriksdotter, en bondkvinna, vars far, farbror och fästman hade blivit oskyldigt misstänkta för att ha stulit vår stamfars ring och måst ända sitt liv i galgen. Som helt naturligt var, sökte den stackars kvinnan hämnas, och det just med ringens hjälp. Min egen far höll på att bli det första offret, men han blev lyckligtvis räddad genom Malvina Spaak, som hade vunnit Marit Eriksdotters tillgivenhet och med hennes hjälp var i stånd att förpassa den olycksaliga ringen ner i familjegraven.»
Charlotte avbröt den talande med en livlig gest. »För all del, kusin Adrian! Kusin får inte tro, att jag är en sådan hedning. Historien om den Löwensköldska ringen tror jag mig kunna till punkt och pricka.»
»Men vad kusin säkert inte har hört, det är väl, att Marit Eriksdotter, så snart som min far hade hämtat sig från den svåra chocken, infann sig hos min farmor, friherrinnan Augusta Löwensköld, och fordrade, att hon skulle låta sin son, min far alltså, gifta sig med jungfru Spaak. Hon påstod, att min farmor hade lovat henne detta föregående kväll och att det var endast och allenast för det löftets skull, som hon hade avstått från sin hämnd. Min farmor svarade, att hon inte kunde ha givit ett sådant löfte, då hon visste, att hennes son redan var förlovad med en annan. Hon ville ge Malvina Spaak vilken belöning som helst. Men detta, som Marit fordrade, var omöjligt.»
»Nu då kusin säger det», inföll Charlotte, »tycker jag mig också ha hört något i den vägen. Det förefaller för resten alldeles naturligt, att Marit inte utan vidare lät sig nöja med vad som hade skett.»
»Det gjorde hon inte heller, kusin. Då hon fortfor att envisas, lät min farmor kalla in jungfru Malvina för att låta henne bekräfta, att hon inte hade fått
