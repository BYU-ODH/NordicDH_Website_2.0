i ett barn, så inte blev det mycket med tvättningen, men gossen var nöjd och skrattade, och det gjorde Lilly och jag med.
Det är nästan ett under att se hur barnet alltifrån den stunden har slutit sig till Lilly. Inte vill han bli skött av någon annan än henne, och inte kan man få honom att sova, om inte hon sitter bredvid vagnen, och alldeles omöjligt är det för envar annan att sätta ned honom i badbaljan.
Man kan inte se något lustigare än den min han gör, då någon av oss gummor vill ta honom, men bara Lilly visar sig, så strålar han. Och hur galet och tafatt hon bär sig åt, då hon försöker hjälpa honom, ser det ut, som om han hade satt sig i sinnet, att detta får ingenting betyda, utan han är alltid nöjd och belåten, då han är hos henne.
Det är också märkvärdigt att se Lilly själv. Först var det bara på lek och på nåd, som hon hjälpte mig med honom, och hon ville alls inte säga, att hon tyckte, att det var roligt. Och alltjämt beklagar hon sig över att gossen inte vill låta någon annan sköta honom, och hon låtsar inte alls om att hon är smickrad över det. Men syster vet nog hur det går den, som har fått ett barn att sköta, och jag tror inte, att Lilly kan undgå sitt öde. Hon gick till fröknarna Suhme i går förmiddags och skulle inte vända tillbaka före kvällen, men hon kom igen om en timme. Hon sade, att hon hade fått så svår huvudvärk av solskenet, som låg in i salongen hos Suhmes, men jag tror inte, att det var något annat än längtan efter gossen, som drev henne hem.
Ja, syster, om vi skulle komma så långt, att syster får flytta in på mamsell Doverties rum, så blir det den gossen, som skaffar dit syster.
Systers trogna Agathe.
Cornellska stiftelsen 10 april 1900.
Älskade Fredrique!
Syster skriver, att syster är glad åt att Lilly Liston har tagit sig an Maria Liljedals barn men att syster inte förstår hur detta skall kunna hjälpa oss. Vi få väl se, syster, om inte den gossen hjälper in syster på stiftelsen. Vi få väl se.
Gossen och Lilly Liston äro så goda vänner nu, att man kan nästan säga, att de äro oskiljaktiga. I förra veckan kom hon och frågade mig om jag hade något emot, att hon behöll honom inne hos sig på natten också. Hon trodde, att hon skulle sova lugnare, om hon hade honom i rummet. Och det kanske hon också gör på sitt sätt. Hon är nog inte rädd för att det prasslar vid fönstret och rasslar i kakelugnen, då hon har det lilla barnet till sällskap.
Jag har inte hört ett ord om hennes nerver nu på fjorton dars tid. Jag ser förresten, att hon blir starkare dag för dag. Då hon först började sköta lillen, var det nätt och jämnt, att hon kunde lyfta honom, men nu kan hon bära honom på armen hur länge som helst.
Det har inte varit många främmande här, och jag tror inte, att det är många i stan, som veta, att gossen finns här på stiftelsen. Rådmannen har inte varit här och bråkat ännu. Färgar Liljedal kommer förstås hit alltibland för att se till barnet. Han går inte in utan står vid grinden och väntar, tills någon av oss får syn på honom. Då sveper jag en schal om gossen och går ut med honom. Fadern tar barnet på armen och står och ser på det, tills tårarna komma honom i ögonen. Då lämnar han det tillbaka till mig och går sin väg.
Han tror, att det är jag, som sköter om barnet, och vet inte alls om, att det har valt sig en annan vårdarinna.
Knopparna på den stora linden utanför mitt fönster börja svälla och på samma gång sväller hoppet hos
Systers gamla Agathe,
som aldrig kan låta bli att bygga luftslott.
Cornellska stiftelsen 20 april 1900.
Älskade Fredrique!
Får tacka för systers sista brev! Jag ser, att syster börjat gissa mina planer, men ack, syster, det är ingenting att gissa. Nu är alltsammans förbi.
Rådman Cornell kom in på stiftelsen i förrgår för att tala om några reparationer, och då han gick genom korridoren, fick han höra barnskrik. ”Vad vill det säga? Var kommer detta ifrån?” — ”Det kommer från fröken Listons rum”, svarar vaktmästarn. ”Hon har tagit till sig ett av färgar Liljedals barn.”
Härpå rusar rådmannen utan vidare in i Lillys rum, säger, att det är emot stadgarna att hysa barn på anstalten och att barnet skall bort. Jag råkade just vara inne hos Lilly, och jag såg, att hon blev blek och uppskrämd, men hon svarade ingenting. ”Färgar Liljedal har många barn, och det har varit gott för honom, att fröken Liston har tagit vård om den minsta”, sade jag. — ”Liljedal får själv sörja för sina barn”, röt rådmannen. ”Fru Schwartz vet vad som står i stadgarna. Inga hundar och inga kattor och inga småbarn. Allt sådant kommer ofred åstad. Mor visste vad hon gjorde, då hon skrev dem.”
Han talade så högt, att det hördes över hela anstalten, och alla de gamla fruntimren öppnade sina dörrar och kommo ut i korridoren för att säga, att barnet visst inte hade stört dem, och be, att Lilly skulle få behålla det. Vi försökte fälla ett gott ord för barnet allihop utom en, och det var Lilly. Hon blev allt blekare och blekare, men hon bara teg. Jag kunde inte tro, att hon var så feg. Hon tordes inte säga emot rådmannen med ett enda ord. Inte för att det hade hjälpt något, men jag kan inte förstå, att hon gav med sig utan strid. Jag trodde, att hon älskade den där gossen, som om han vore hennes eget barn.
Vi måste förstås lyda rådmannen, och jag fick fara till Liljedals med gossen. Jag lämnade honom i köket till jungfrurna, och den fjortonåriga barntösen började gråta, då hon fick se honom. Flickan ser snäll ut, och säkert gör hon så mycket hon kan, men hon är ju bara ett barn. Frun, hon menade den döda, hade varit så snäll mot henne, sade hon, så att hon försökte att göra allt vad hon kunde för hennes barn. Nu hjälptes de åt hon och köksan, så gott de kunde, och det hade gått för dem hittills att hålla styr på barnen, men när de nu finge hem lillen, som en av dem jämt måste se till, så visste hon inte hur det skulle gå.
”Herrn får lov att skaffa någon, som förestår huset”, sade jag. — ”Hur skulle han ha råd att ge lön åt en husförestånderska?” sade köksan. ”Det är nätt och jämnt, att han kan löna oss två.”
Ja, det var inte mer med detta. Jag var ju tvungen att lämna barnet. Då jag kom hem, talade jag om för Lilly vad jungfrurna hade sagt, och jag berättade också för henne hur ett par av barnen, som jag hade sett i köket, hade sett ut. De hade stora hål på strumporna och voro svarta i synen som sotare. Men det var, som om hon inte ville höra på mig. Jag kunde inte härda ut att se henne så likgiltig och liksom glad att vara ifrån alltihop, utan jag gick in till mig. Och jag visste inte vem jag var mest förargad på, om det var på Cornell eller på Lilly eller på mig själv, som alltid skall invagga mig i förhoppningar.
Jag satt och väntade på att Lilly skulle komma in till mig. Jag satt och väntade, att rådman Cornell skulle komma och säga, att han hade ångrat sig och att barnet fick stanna på stiftelsen. Jag satt och väntade allt möjligt och omöjligt, men det var alldeles stilla omkring mig. Det hände ingenting.
Till sist tog jag och rullade ihop broderiet till den stora länstolen och stoppade ner det djupt i lådan. Jag stod inte ut med att se det.
I dag har jag inte talat med Lilly. Hon gick hemifrån strax efter frukosten. Hon skall väl gå på visit till någon av sina fina vänner nu, sedan hon har blivit ledig.
Men vad är hon för en människa, som kan låta barnet ryckas ifrån sig, utan att hon säger ett ord. Hon kan ju begripa, att pojken skall bli vanskött, men det frågar hon inte efter. Jag skulle inte vilja låta den fjortonåriga sköta om min docka en gång, men Lilly låter henne få överta det där barnet, som var så fästat vid henne.
Det måtte ändå vara något, som fattas henne.
Det känns svårt, att jag inte får syster hit, men det känns också svårt, att jag har missräknat mig på en människa.
Systers bedrövade Agathe.
Cornellska stiftelsen 20 april 1900.
Älskade Fredrique!
Så snart som jag hade slutat systers brev, gick jag på posten med det, och sedan tittade jag upp hos Liljedals.
Men vet syster vem som satt i barnkammaren och ömsade kläder på lillen, medan alla barnen stojade och lekte omkring henne. Ja, det var en överraskning. Men tänk, att hon var där! Hon hade vågat sig dit, fastän hon var så rädd för barn. Och vet syster, att jag tror, att hon hade tvättat och kammat varenda en. Det var inte den fjortonåriga, som hade gjort deras toalett den dagen. Jag kände inte igen hennes metoder.
Lilly såg litet förlägen ut, då hon såg mig i dörrn, men om ett ögonblick började hon skratta. ”Vet tant, att när jag kom hit i morse, blev han så glad, att han började gråta”, sade hon. ”Han bara lade sig intill mig och grät. Tant kan väl förstå, att jag inte kan gå ifrån honom efter detta.”
”Jaså, du längtade efter honom ändå”, sade jag.
”Jag har inte längtat så i hela mitt liv, som jag gjorde i går och i natt”, svarade hon.
Då jag gick därifrån, tittade jag in i färgeriet, som ligger i samma gård som bostaden. Liljedal satt på sitt kontor, och så snart jag hade öppnat dörrn, kom han emot mig.
”Har fru Schwartz varit uppe i våningen?” sade han ivrigt. — ”Jag kommer just därifrån”, svarade jag. ”Det står bra till där uppe i dag.” — ”Jag brukar springa upp, så ofta jag kan, och kasta en blick på barnen, och jag gjorde så nyss också”, sade han. ”Och när jag öppnade barnkammardörrn, fick jag se fröken Liston där inne. Hon hörde inte mig för larmet och stojet omkring henne, och jag blev stående i dörrn och såg på henne och barnen. Jag har inte sett dem vara så glada, sedan Maria dog. Jag gick min väg utan att gå in, för jag var rädd, att jag skulle skrämma bort henne. Hon var inte som en människa, där hon satt med lillen på knät, utan som en — — — ”
Han var visst rädd för att jag skulle skratta åt honom, för han avbröt sig och blev röd i ansiktet.
”Fabrikörn tyckte visst, att det var, som om en Guds ängel hade kommit in bland era små”, sade jag. ”Så tyckte jag med, då jag kom i dag. Det är den döda modern, som inte fick stanna hos sina små, som alltjämt sörjer för dem, tänkte jag. Hon har inte gett sig någon ro, förrän en av Guds änglar har farit hit ner och tagit vård om dem.”
”Jaså, tänkte fru Schwartz det också?” sade han.
”Jag inte bara tänkte så, utan jag vet, att det förhåller sig så”, sade jag, och så berättade jag honom hela historien. ”Jag är alldeles säker om att Maria Liljedal har utvalt Lilly Liston att sköta om hennes barn”, sade jag till sist.
Han såg osäkert på mig. ”Men jag kan inte — — — Jag vill göra allt, som Maria önskar, men — — — Vad menar fru Schwartz?” frågade han till sist helt häftigt.
”Jag menar bara, att fabrikörn skall låta Lilly gå sina egna
