Anna Svärd, som naturligtvis inte kunde undgå att känna igen sin man, tyckte, att hon aldrig hade sett honom så vacker. Också blev hela folkhopen, som, då sången slutade, hade ämnat återgå till köpenskap och dryckjom, stående stilla i förväntan på vad denne man kunde ha att säga dem.
Det dröjde inte heller länge, innan Karl-Artur började tala. Han höjde ögonlocken, lät blicken från de mörka ögonen svepa över folket, men stod för övrigt alldeles orörlig. Mitt i den stora, andaktsfulla tystnaden, som hade utbrett sig över marknadsfältet, hördes stämman vida omkring.
Man förstår, att blodet skulle stiga hans hustru åt huvudet. Inte ett ord av vad mannen talade kunde hon uppfatta. I stället frågade hon sig själv vad allt detta hade att betyda. Vad hade Thea och Karl-Artur att göra här på marknaden?
Så småningom blev hon i stånd att fasthålla några meningar. Hon hörde Karl-Artur berätta för folket, att han ville följa Jesu bud och gå ut på vägar och stigar för att predika evangelium om himmelriket. Han ville inte längre tala från en predikstol. Han hade begärt avsked från prästämbetet.
Mängden, som fann allt detta både vackert och förvånande, lyssnade nästan andlöst. Stillheten bröts då och då av någon halvfull slagskämpe, som ropade, att han var trött att höra på den där pratmakarn på skojarvagnen. Det här var ju en marknad, där man skulle roa sig och inte pinas med predikningar. Men dessa bråkmakare blevo genast nertystade.
De, som ville lyssna till denna nya förkunnelse, voro i flertal.
Man skulle vilja säga, att det var ingen mer än Anna Svärd, som kände vrede eller ovilja. Men hon blev också i högsta grad upprörd. Var hennes man alltså inte längre präst? Skulle han och Thea draga land och rike omkring som annat tattarfolk? Hon, hustrun, borde väl också ha ett ord att säga härvidlag. Snart kunde hon inte mer behärska sig. Hon ville arbeta sig fram till främsta ledet i folkhopen för att göra ett slut på det vackra talet. Hon skulle ropa ut vad Thea och Karl-Artur voro för ena. Gifta var och en på sitt håll. Horkarl och horkona. Och sådana ville ställa sig heliga och predika Guds ord!
Just som hon ämnade knuffa sig fram, lades en hand på hennes axel. Hon såg upp och märkte då, att bredvid henne stod gamla Annstu Lisa, den äldsta och förnämsta av alla gårdfarihandlerskor, storväxt, knotig, med ansiktet brunbarkat av väder och vind, med grumliga, outforskliga ögon, hela människan tung och orubblig som ett gråstensblock.
Beryktad, som hon var, för sin knipslughet och för sitt omättliga begär efter tobak, kaffe och kortspel, hade gumman också andra gåvor, som man inte så gärna talade om. Men Anna hade nog hört viskas, att hon skulle vara både klarsynt och framsynt och att hon på något sätt kunde ställa med folk så, att hon fick dem att köpa vid hennes stånd och betala vad helst hon begärde. Och när hon nu kände hennes hand på sin axel, så förstod hon, att gumman inte hade lagt den där utan en viss mening.
Gumman sade inte ett ord, och handen skulle Anna Svärd ha kunnat skaka av sig bara med ett ryck, men det besynnerliga var, att hon inte gjorde det. I stället blev hon stående stilla och lyssnade till talaren, hon som alla andra.
Men så, som Karl-Artur talade den kvällen på marknaden, hade hon bara hört honom tala en gång förr, och det var den söndagen i Korskyrka, då han hade predikat över de underbara orden om kärleken.
Hon kom väl ihåg hur alltsammans hade varit den gången, hur hon hade suttit och hoppats på att Thea inte skulle komma och skrämma honom med sina konster, och hur olycklig han hade blivit, när hon ändå till sist hade kommit och han tappade tråden i sin predikan.
Nu kunde hon just förstå hur glad han måtte känna sig, därför att de stora gåvorna hade vänt åter till honom. Om nu hon, hustrun, trädde fram, så skulle han säkert komma av sig som förra gången, och värre sorg skulle hon inte kunna göra honom.
Men mittunder det att hon stod och funderade på hur hon skulle kunna skada honom som värst, så tyckte hon inte mer, att hon hade Annstu Lisa bredvid sig, utan det var prostinnan Forsius, som stod där orörlig och andaktsfull och visade henne hur en prästfru i Korskyrka skulle uppföra sig, då mannen stod i predikstolen.
Rätt som det var, började Anna Svärd röra på sig, men nu var det inte för att tränga sig fram till Karl-Artur. I stället sökte hon sig ut ur folkhopen åt motsatt håll för att kunna lämna marknaden, och detta lyckades lätt nog, tack vare Annstu Lisa, som gick före och banade väg.
Knappt voro de nere på landsvägen, förrän Anna kände hur vreden tändes på nytt, och hon vände sig mot gumman utan att på minsta sätt söka dölja hur förargad hon var.
»Vad behövde du bland dej i detta?» sade hon. »Kunde jag int ha fått sagt dom vad di var för ena?»
»Jag såg, att du höll på å kast dej i olöcka», sade gumman med sin torra och kraftiga röst, »och jag ville hjälp dej, för det att du i höstas tre år senna geck ifrå höstmarknarna för te å ge rum åt mej och Ris Karin och annra stackare. Folk är ju brännvinsgalna nu på kvälln, en vet int vad du kunne ha satt i gång.»
Anna Svärd såg förvånad på gumman. Detta, att hon hade gått ifrån höstmarknaderna för kamraternas skull, hade hon aldrig nämnt för en människa.
»Du är så ovetandes som di nyfödda», fortfor den gamla. »I snart tre år har du vari gift mä den karln, och du ser int, att dina och hanses vägar drar sej isär och att hanses och hennases går ihop. Int må du tro, att du kan komma unna det, som är dej förelagt.»
När gumman sade detta, vaknade något gammalt och nära nog förgätet upp inom Anna Svärd. Hon kom ihåg, att någonstans i Guds himmel fanns allt, vad hon skulle gå igenom, upptecknat, och att det, som var skrivet, det var skrivet. Ingen makt i världen kunde ändra på detta, ja, inte en gång Vår Herre själv. Så trodde Svärdsmor och Jobs Erik, så trodde alla människor i Medstubyn, och i den tron levde de och dogo, glada och modiga.
Om en stund vände hon sig till gumman, som fortfor att gå bredvid henne, tyst och tålig.
»Ja, nu ska du ha tack då, Lisa. Jag är fäll int så dum, så att jag sätter mej opp emot det, som är mej teämnat.»
Annstu Lisa stannade genast och räckte henne en hand, som var fruktansvärt stor, men som aldrig gav annat än den allra svagaste tryckning.
»Ja, jag ska fäll gå tebaks te mett, jag», sade hon.
Men Anna Svärd gjorde henne en fråga, innan de skildes. »När du vet så mycke om mej, du Lisa, så kan du fäll säga mej vart jag nu ska ställa stega mina.»
Svaret kom utan minsta betänkande. »Du ska bara gå vägen rätt fram, för det, som är dej teämnat, det kommer dej te mötes i denna kväll.»
Annstu Lisa vände sig brått om för att komma tillbaka till marknaden, men Anna Svärd stod länge och såg efter henne. Hon hade varit henne till en stor hjälp, hon liksom mamsell Jaquette.
Snart vandrade hon vidare i den vackra vårkvällen och väntade nu med stor visshet på att det, som skulle komma, det skulle vara något vänligt och gott.
Men hon fick gå länge, innan det hände något. Till sist blev hon både hungrig och trött och satte sig på en dikeskant för att ta fram matsäckspåsen.
Och nu bar det sig inte bättre, än att just som hon förde en smörgås till munnen, kommo två tiggarkäringar vandrande vägen fram, gråa och smutsiga och med en orimligt lång rad av gråa och smutsiga ungar i följe.
»Di där kommer fäll te å ryck maten ur mun på mej», tänkte hon och makade sig litet undan bakom en sten, så att tiggarhopen kanske skulle kunna gå förbi utan att se henne.
Vad käringarna och barnen hade på sig, det stod inte till att beskriva. De hade disktrasor på huvudet och säckar, som hade suttit på fågelskrämmor en hel sommar, till kjolar och tröjor, och skor, som voro ihopspetade av gamla näverskräppor.
Men de båda tiggarkäringarna voro inte ledsna varken för smuts eller trasor. De skrattade och pratade, så att man hörde dem långvägs ifrån.
»Allri kunne ja tro, att dä va så roligt te å gå omkring och tigge», sade den ena av dem.
»En kan då fäll allri tanke sej en tocken flax, som du har hatt», sade den andra. »Te å få tie unger oköpandes!»
Anna Svärd började misstänka, att detta inte stod rätt till. Hon hade hört, att det kunde hända, att välbärgade bondhustrur från de norra Värmlandssocknarna gåvo sig ut på tiggarstråt på vårkanten, då det hade blivit tomt i boden, för att skaffa sig korn till bröd och utsäde. De här hade inte gått ut förgäves. Såväl kvinnorna själva som ungarna kommo släpande med fyllda påsar på ryggen.
»Om vi bare inte hade så långt hem», sade nu den första tiggarkäringen och skrattade. »En kunne behöva å ta gästgiverskjuts tebaka te Ekshärad.»
Knappt var det ordet sagt, förrän Anna Svärd sprang upp på vägen och satte ögonen i tiggarkäringarna. Under smutsen och hårstriporna, som hängde ner över ögonen, kände hon igen deras drag. Den ena satt på ett skogstorp — hon var nog så fattig, att hon behövde tigga —, men den andra hade varit en rik änka, då Anna sist hade sett henne. Hon hade då bjudit på bönkaffe och hade köpt både näck-kam och silkeskläde.
Så snart som tiggarkäringarna sågo Anna Svärd, började de på att begära.
»Ni har fäll nåt gammelt i påsen, som ni kan ge oss te ungera?»
»Är det int du, som är Mor i Norrviken?» sade Anna halvt raljerande. »Hur kan det ha vurti så fattigt för dej, att du får lov gå omkring mä tiggarpåsen?»
»Gårn min har bränt», sade kvinnan, »och korna har dött, och korne har fruse ...»
Mer fick hon inte säga, därför att det kom ett gällande högt skrik från barnflocken. Tio tiggarungar kommo rusande mot Anna Svärd, de togo om henne, de höllo nästan på att rycka omkull henne.
Anna Svärd låtsade inte om dem för det första. Hon lade sin hand tungt på kvinnans axel.
»Jaså, det är du, som är gift mä di här barnas farbror», sade hon. »Nu är det du, som följer mä mej te länsman. Och du ska få fångskjuts hem, bå’ du och ungarna.»
Då tiggarkäringen hörde detta, gav hon till ett rop. Hon kastade påsen ifrån sig och började springa bortåt vägen det fortaste hon förmådde, och detsamma gjorde den andra tiggarkäringen och alla de ungarna, som hörde henne till.
Men Anna Svärd stod kvar på landsvägen med de tio barnen omkring sig och glädje och frid i hjärtat
Och innan hon började tala med dem och göra dem frågor om hur de hade haft det hos farbroderns, tyckte hon, att hon och de borde tacka Gud för att de åter hade fått komma tillsammans. Och hon stämde upp en aftonpsalm, den första, som hon hade lärt dem sjunga:
Så går en dag än från vår tid
Och kommer icke mer,
Och än en natt med Herrens frid
Till jorden sänkes ner.
TREDJE DELEN
Skojarbaronen.
Hur måtte det inte ha oroat de män, som hade ärvt de gamla herrgårdarna och bruken utmed Lövens långa sjö, dessa män, som ännu visste att berätta om stolta kavaljersbragder, som regerade på sina gårdar som allhärskare, som avgjorde alla ärenden på sockenstämmorna och blevo firade som konungar på sina födelsedagar, hur måtte det inte ha ängslat dem, då det inträffade på den ena gården efter den andra, att äktenskapen inte välsignades med söner, då deras fruar, som i allt annat voro
