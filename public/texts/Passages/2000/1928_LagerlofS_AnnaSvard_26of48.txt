hon kunde få besked om detta i nästa gård, så brydde hon sig inte om att plåga henne med några frågor.
Men när Ris Karin hade fått säcken upphissad på den gamla krokiga ryggen och hade sagt farväl och stod vid dörren med handen på låset, så vände hon huvudet inåt rummet än en gång. »Jag får fäll int glömma själva ärende, som jag kom hit för», sade hon och började gräva i kjortelsäcken efter penningpungen.
»Du frågar mej int om jag har tjäna ihop någe åt dej», fortfor hon och räckte Anna en femtiriksdalerssedel.
Då Karin hade varit i Korskyrka förra våren, hade Anna lämnat henne en packe bandbuntar och några spetslängder, som barnen hade förfärdigat, och bett henne sälja detta. Anna hade nog inte glömt saken, men hon hade inte velat föra talet in på något, som rörde barnen.
Femti riksdaler var ju också rent galet för mycket, och hon frågade om inte Karin hade en mindre sedel. Hon hade inte pengar, så att hon kunde ge tillbaka.
»Int behöver du ge tebaka», sade Ris Karin. »Det är ditt alltihop. Sir du, först sålde jag det, som du skicka mä mej, och sen har jag handla och vandla mä pengarna, så att nu är di oppe i femti. Och här har du dom. Du behöver dom, du, som har många å sörja för.»
Ris Karin var kvick i vändningarna, så gammal hon var. Hon skyndade att stänga dörren efter sig och gick fort utför backen för att slippa undan alla tacksägelser. Ett par minuter dröjde det, men inte mer heller, innan Anna kom efter henne. Hon var då mera lik sig än förut, tackade Karin med många ord och följde henne ända fram till doktorsbostaden, där Karin hoppades att få göra god handel, för nu fick väl doktorinnan så mycket pengar av den rika systern, att hon inte behövde vända på styvrarna så många gånger som förr i världen.
Anna satt i köket med femtiriksdalern i handen en lång stund och såg ner på den med ett lyckligt leende på läpparna. Hon var glad åt pengar, det hade hon alltid varit, men den här gången var det inte den oväntade förtjänsten, som hon fröjdade sig åt. Det här var vida förmer, det var tecken och under. Hon hade väntat sig straff, därför att hon hade lämnat ifrån sig barnen, men nu fick hon i stället den här stora gåvan ifrån dem. Aldrig hade hon kunnat tänka sig en sådan lycka. Fruktan och ängslan försvunno ur hennes själ. Detta var raka motsatsen till vad hon hade gått och varit rädd för.
Hon kunde inte behålla sin lycka för sig ensam, utan hon gick in till mannen, som satt vid skrivbordet i sitt fina rum, visade honom sedeln och bad, att han skulle förvara den åt henne. Hon hade ju inga säkra gömmor, hon, där ute i köket.
Karl-Artur såg litet förstrött upp från arbetet, då hon kom in. Han följde knappast riktigt med, då hon förklarade för honom, att detta var arbetslön för småsaker, som barnen hade förfärdigat, de och ingen annan, och att de skickade pengarna som ett tack för sist och till ett tecken, att han och hon inte skulle bli straffade för att de hade sänt dem ifrån sig.
Karl-Artur gjorde inga motsägelser, oaktat tankegången föreföll honom ganska dunkel. Han såg, att hustrun hade återfått trygghet och gott humör, och det var nog för honom. Han föreslog till och med, att hon för de här pengarna, som hade kommit så oväntat, skulle skaffa sig något, som hon riktigt kunde få glädje av.
Detta tyckte Anna var ett gott påfund, och hon gick genast in till sig för att tänka över vartill hon bäst skulle kunna använda den här rikedomen, som hade kommit alldeles från skyarna. Det dröjde inte heller länge, innan hon visste vad hon önskade sig. Alltsedan hon första gången kom in i sitt kök, hade hon saknat, att där inte fanns ett stort väggskåp med lådor nertill och hyllor och skåpdörrar upptill. Ett stort skåp, som räckte från golv till tak, var inte bara något, som man hade nytta av. Det gav ett visst anseende åt det rum, där det stod.
Anna kunde inte tänka sig något, som de bättre behövde, och som mannen var med om saken och pengarna lågo till hands i hans skrivbordslåda, så visste hon inte vad som kunde hindra henne från att gå till bysnickarn, som var en skicklig hantverkare, och beställa skåpet av honom.
Snickarn bodde vid själva bygatan ett par hus bortom organistens, och då Anna vandrade vägen fram, kom hon i möte med fru Sundler, som måtte ha varit ute för att söka efter vårblommor. Hon hade åtminstone ett par små blåsippor i handen.
Fru Sundler gick utan kappa, och Anna blev som slagen av detta. Själv hade hon inte alls lagt märke till att det hade blivit riktigt varmt. Alltsedan barnen hade rest ifrån henne, hade hon inte tänkt på annat än dem. Väderlek och allt annat hade hon inte alls fäst sig vid. Nu såg hon då återigen hur solen sken och att himlen var hög och blå och full av små ulliga moln. Detta tycktes henne höra ihop med glädjen, som hon den dagen kände inom sig, och då fru Sundler hälsade och sträckte ut handen, så skyndade hon inte vidare, som hon väl skulle ha gjort en annan dag, utan stannade. Hon sade till sig själv, att det kunde väl inte vara farligt att tala ett ord med henne. Hon kunde väl inte gå i evighet heller och vara ovän med en människa, som bodde i samma by.
Fru Sundler berättade, att hon kände sig som en lössläppt fånge, därför att hennes man nu var så mycket bättre, att han kunde gå ut på egen hand. Hon själv hade varit i skogen ett par timmar, och hon kunde inte beskriva hur utomordentligt skönt det hade varit. Hon hade tinat upp invärtes och fått nytt liv, hon som naturen.
Anna kände för första gången, sedan hon kom till Korskyrka, ett slags medkänsla för fru Sundler. Hon sade några ord om att det visst hade varit en svår tid för henne denna vinter, och därmed ville hon gå vidare.
Men fru Sundler höll henne kvar. När man hade suttit instängd en hel vinter, var det alltid så kärt att få språka med en gammal vän, ty som en sådan betraktade hon alltid den, som var gift med Karl-Artur. Skulle inte fru Ekenstedt vilja titta in hos henne och språka en stund? De hade ju bara två steg till hennes hem.
Anna ville inte låta hindra sig från att beställa skåpet, och hon sade tvärt nej. Men hon kände sig alltid litet osäker tillsammans med herrskapsfolk. Kanske att fru Sundler nu bleve stött, därför att hon nekade att gå inom hos henne utan att ge skäl. Hon gav sig till att berätta, att hon hade fått pengar helt oväntat och ämnade sig till snickarn för att beställa ett skåp. Fru Sundler ljusnade under berättelsen, sade, att hon visst inte undrade på hennes brådska, och gratulerade henne till att kunna skaffa sig något så trevligt och praktiskt som ett skåp.
Efter detta lät hon henne verkligen gå, och Anna stod snart i bysnickarns verkstad. Här gjorde hon sig inte bråttom, utan gav sig god tid. Det dröjde väl en timme, innan hon och snickarn hade fått bestämma allting om form och höjd, lådor och beslag, färg och ornering. Priset var inte heller så lätt att få fastställt, men till sist blevo de eniga också om den saken.
När Anna vände om hem med bysnickarns löfte, att hon skulle få skåpet om en månad och att det inte skulle komma att kosta mer än fyrti riksdaler, var hon så själaglad, att hon inte kunde låta bli att gå in till Karl-Artur och berätta honom om avtalet.
Men Karl-Artur föreföll allt annat än nöjd. »Jag kunde aldrig tro, att du skulle vara så fortfärdig», sade han. »Jag skulle ha velat gå med och tala med snickarn.»
»Int kunde jag tro, att du skulle ge dej tid mä slikt.»
»Nej, inte annars, men detta ...»
Han hade börjat helt ivrigt, men avbröt sig och bet sig i läppen.
Hustrun betraktade honom forskande. Hon såg, att han rodnade och var förlägen som en flicka. »Du får säga mej hur du menar, du Man», sade hon.
»Hur jag menar?» sade Karl-Artur. »Jo, jag tycker, att när du själv anser, att dessa pengarna har kommit till oss på ett så märkvärdigt sätt, så borde vi inte använda dem för våra egna behov, utan göra ett riktigt vackert bruk av dem.»
»Du har då fäll aldrig gått och gett bort mina pengar?» sade hustrun utan att dock på minsta sätt misstänka, att så kunde vara förhållandet.
Karl-Artur hostade och harklade ett par gånger, men så kom det fram, att organist Sundler hade varit där. Han hade varit så lycklig över att han nu kunde gå uppe efter att ha varit sjuk hela vintern. Karl-Artur hade sagt, att han borde sköta sig denna sommar, för att inte eländet skulle börja på nytt nästa vinter, och organisten hade svarat, att han inte begärde bättre än att få fara till Loka brunn och bada bort sin gikt, men han hade ju inga pengar.
»Men int har du fäll gett’en detta, som barna har skicka oss?» for Anna ut i häftigt förebrående ton.
»Min kära vän», sade Karl-Artur och blev mycket stel och högdragen, »kan du säga mig något ädlare bruk av en Guds gåva än att använda den till ett barmhärtighetsverk?»
Anna gick tätt inpå honom. Hon var blek, och de djupa ögonen lågo som skälvande gnistor inne i ansiktet. Det såg nästan ut, som om hon hade velat med våld ta tillbaka sina pengar.
»Men förstog du int vad jag sa, du Man, att detta var ett tecken och en hälsning, som barna hade gett oss? Du tänker int på hur den karln bar sig åt mot mej, sist han var inom här hos oss.»
»Kanske det var just på detta, som jag tänkte», sade Karl-Artur.
Anna tog till att skratta högt och våldsamt, men utan all munterhet. Karl-Artur vände sig otåligt emot henne. »Finner du detta så löjligt?»
»Å nej, inte detta. Men jag kom å tänka på någe annat. Jag undrar när det var, som organisten kom hit te dej.»
»Han? Nå, det var kanske för en halvtimme sedan. Han var inte länge här. Du borde ha mött honom på hemvägen.»
»Han var fäll int så noga om å komma i möte mä mej, tänker jag.»
Hon tog till att skratta på nytt, hemskt och ohyggligt. Karl-Artur stramade upp sig till allt större värdighet.
»Kanske att du vill vara så god och tala om varför du skrattar?»
»Jag skrattar int åt dej, utan bara åt mej själv. Att jag skulle vara så dum å tala om för den där Thea om femtiriksdalern! Jag kunde fäll ha veta, att hon skulle locka den åv dej.»
Han kände sig litet rädd. Det lyste en sådan skadeglädje ur hustruns ögon, att han förstod, att här måtte ligga något under, som han inte hade reda på, men han slog handen hårt i bordet för att inge en smula respekt.
»Nu talar du om ordentligt vad det är, som du skrattar åt!»
Han fick äntligen reda på hur allt hängde samman, men han kunde på intet sätt förmå sig att tro, att fru Sundler hade skickat sin man till honom för att locka av honom femtiriksdalerssedeln. Det kunde inte vara annat än en tillfällighet.
»Det är inte möjligt», sade han. »Det vore ju nästan skurkaktigt att handla på det viset. Skulle Thea ha skyndat sig att skicka hit sin man, därför att hon hade fått veta, att vi hade fått in de där pengarna? Thea, som är så ädelmodig, så upphöjd, så samvetsöm!»
»Ja, int vet jag hur det hänger ihop, men nock är det konstigt, att han skulle komma hit för å låna pengar just i dag.»

