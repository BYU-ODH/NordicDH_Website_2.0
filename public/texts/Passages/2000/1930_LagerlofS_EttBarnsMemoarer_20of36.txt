i golvet, och det fina köpta vetemjölet ryker opp i luften som ett moln. Faster ropar åt oss, att vi åtminstone ska ta av det hemmalda mjölet, men mamma kör ut pastor Unger ur kökskammarn.
»Jag kan allt förstå, att Maria är tvungen att skicka bort Alfred en sådan här dag,» säger mamma. »En sådan vildbasare är inte god att ha med i julstöket.»
»Ja, å tänk, att en tocken en ska vare präst!» mumlar hushållerskan, men så lågt, att pastor Unger inte kan höra henne.
När vi ska äta middag, får vi lov att göra oss litet fina, och vi säger alla, att det är bra hindersamt, men jag undrar allt om inte både mamma och faster tycker, att det är skönt med ett litet avbrott i arbetet.
Jag vet ingen, som har så lätt för att tala som pastor Unger, och det tycker jag om honom för, men pappa, som nu har hört på honom i två timmar, har visst blivit trött, för pappa är ju aldrig riktigt frisk så här på vintern. Pappa sitter och tiger hela middagen och lämnar åt mamma och faster att samtala med pastor Unger.
Så snart som vi har satt oss till bords, så talar pastor Unger om, att han är tvungen att flytta ifrån Västra Ämtervik. Han har så dålig lön, att han rakt inte kan leva på den. Detsamma har han sagt alla jular, så länge som jag kan minnas tillbaka, så att vi barn har litet svårt för att inte brista i skratt, när han börjar på det vanliga sättet.
Men mamma svarar så allvarsamt som helst, att det var bra tråkigt, att vi ska förlora ett så gott grannskap, och undrar vilket pastorat han ska söka.
Då gör pastor Unger reda för alla de pastorat, som är lediga att söka det året, och likaså för dem, som blir lediga att söka nästa år, och för dem, som han inte sökte till i fjol. Och utan att mamma behöver fråga, talar han om vad det är för fördelar och nackdelar med de olika platserna, hur det står till med lönen och med bostället. Han vet var det är dåliga ägor och var skogen är uthuggen och var stallet har ruttet golv och var det regnar in genom taket i manbyggnaden. Och han är så lustig, så att det är roligt att höra honom, vad han än talar om. Men det är inte bara det, att han är rolig, utan jag tycker också, att jag får veta så mycket, medan jag hör på honom.
När han en stund har talat om pastorat och löner och prästgårdar, så övergår han till de prästerna, som kan vilja söka till samma platser som han, och talar om vad de har för betyg i prästexamen och pastoralexamen och hur många tjänsteår de kan räkna och hur de predikar och hur de sköter sig på stämmorna.
Och jag tycker, att det är lika roligt att höra om prästerna som om prästgårdarna. Jag kan aldrig bli trött på honom.
Jag vet inte vad mamma tycker, men hon låter honom hålla på, ända tills att efterrätten kommer in. Men när det lider till slutet med middagen, säger mamma:
»Vet Alfred, jag tror ändå inte, att Alfred kommer att flytta från Västra Ämtervik.»
»Men jag är rent tvungen,» säger han och slår ut med händerna. »Jag har ju rakt ingen lön. Jag försäkrar Louise, att ibland har vi inte mat för dagen.»
»Ja, det kan ju så vara,» säger mamma, »men jag tror, att Alfred är alldeles för mycket fästad vid Västra Ämtervik för att flytta därifrån. Och tänk, så avhållna, som Alfred och Maria är där borta! Det märks minsann på den nya prästgården, som sockenborna har satt opp åt er. Det är inte många prostar, som har vackrare boställen.»
När mamma talar så där allvarsamt och långt, så brukar alla bli tysta och höra på, för det är ju alls inte vanligt, att mamma håller långa tal. Och pastor Unger tiger, han också.
»Alfred säjer, att lönen är liten,» fortfar mamma, »men tänk på alla de kalvstekar och gäddor och ostkakor och smörbyttor, som sticks in i köket! Det är allt också något att räkna med.»
»Jaja, jaja,» säger pastor Unger. »Louise har nog rätt.»
»Alfred och Maria har ju en sådan märkvärdig förmåga att få de små inkomsterna att räcka till,» säger mamma. »Vi brukar säja, att vi inte begriper hur ni bär er åt. Pastor Lindegrens här på Halla har väl ungefär lika stor lön som ni, men inte har de hästar och vagn som ni, och inte kan de umgås med alla herrskapsfamiljer både i Sunne och Ämtervik och göra stora kalas, som det brukas i Västra Ämtervik.»
När mamma har predikat en stund på det där sättet, så skjuter pastor Unger ifrån sig tallriken, lutar sig tillbaka mot stolsryggen och ser ut över bordet med litet grumliga ögon.
»Ja, visst har Louise rätt,» säger han. »Det blir nog ingen flyttning av för mig heller, förrän Gunnarskog blir ledigt. Men se, dit är jag tvungen att söka, för där har Ungrarna varit präster i allan tid, och där känner mig varenda människa.»
»Jaså,» säger mamma och reser sig från bordet. »Ja, då ska vi hoppas, att kyrkoherden i Gunnarskog får leva i många år ännu.»
Den här sista julen, när som Aline hade flyttat till Västra Ämtervik, kom pastor Unger inte hit på det vanliga julbesöket, och när vi nu sitter vid kvällsbordet, så frågar pappa Aline hur det står till med hennes morbror. »Han är väl inte sjuk?» säger pappa. »Han kom inte hit i julas på den allra värsta stökdagen.»
»Å nej, det är han visst inte,» säger Aline, »men han hade det så bekymmersamt just vid jultiden. Farbror vet väl, att den gamla kyrkoherden i Gunnarskog dog förra hösten?»
»Å nej, är Gunnarskog ledigt?» utropar mamma. »Då blir väl inte din morbrors gamla i Västra Ämtervik.»
»Jo,» säger Aline, »han kommer nog att stanna.»
»Men det var ju det enda ställe han ville flytta till,» säger mamma, »och han var ju säker om att få alla rösterna.»
Då säger Aline, att det var alldeles riktigt, att hennes morbror hade önskat flytta till Gunnarskog. Där hade han vistats som barn, där kände han varenda människa, och där tycker han att det är vackert som i paradiset. Han brukade ju prata så mycket om boställen och löner, så att man kunde tro, att han inte tänkte på något annat än att få ett gott pastorat, men Aline trodde, att även om han hade suttit i något av de allra bästa gällen, såsom Sunne eller Karlskoga, så skulle han ha sökt till Gunnarskog.
»Nå ja,» säger pappa, »men varför söker han då inte? Är det för Väst-Ämtingarnas skull? Han tycker kanske, att när de har satt opp en så stor prästgård åt honom ...»
Men det trodde inte Aline. Hennes morbror hade för länge sedan talat om för sina församlingsbor, att så snart som Gunnarskog bleve ledigt, så ämnade han söka dit, så att de hade vetat vad de hade att rätta sig efter, när de byggde prästgården. Men folket hade ändå velat sätta opp den stor och präktig, till tack för att han hade hjälpt dem under nödåret.
»Ja, det är sant, det kommer jag ihåg,» säger pappa. »Han tog opp ett lån för att kunna skaffa dem arbetsförtjänst och utsäde. Ja, han har nog gjort lika mycket för dem som de för honom. Han är dem ingenting skyldig.»
»Men nu är det så, ser farbror,» fortfar Aline, »att kyrkoherden i Gunnarskog hade varit sjuk i flera år och inte kunnat tjänstgöra. De sista fyra åren har han haft till adjunkt en gammal gift präst, som har varit konsistorii skjutshäst, som det heter, i många år utan att någonsin få en fast plats. Han är fattig, som farbror kan förstå, och har hustru och fyra barn. Nu tror morbror Alfred, att den hjälpprästen har hoppats på att få Gunnarskog, han också, eftersom han har tjänstgjort där i fyra år. Och han behöver det så väl. Han har ju inte en gång ett hem, utan han har måst hyra in hustrun och barnen i en bondgård.»
»Ja, det var en hård knut att lösa,» säger pappa.
»Morbror gick och talade om det där var dag,» säger Aline. »Han var förfärligt tvehågsen. Varken moster Maria eller jag visste hur han skulle göra. Gunnarskog drog honom som en magnet, men han ville inte heller gå i vägen för en annan präst, som var gammal och fattig. ’Det har kommit senap i honungen,’ brukade han säja. ’Den smakar inte så söt längre.’ Men i alla fall reste han in till Karlstad dagen före den, då ansökningstiden gick ut, så att vi trodde ändå, att han skulle söka.»
»Kära du, det här är riktigt intressant,» säger Elin. »Nå, hur gick det?»
»Ansökningstiden gick ut klockan tolv,» fortfar Aline, »och klockan elva kom morbror in på konsistorierummet. Där inne lär de ha suttit och väntat på honom hela förmiddagen, och så snart som han visade sig, så ropade konsistorienotarien till honom, att han skulle lämna fram sina papper. Det var ju bara en timme kvar. Men morbror Alfred tog visst inte fram några papper. Han slog sig ner och språkade och lät tiden gå. När klockan blev halv tolv, gav konsistorienotarien honom en ny påminnelse. ’Men du tänker väl aldrig låta det här brödstycket gå dig ur händerna, Alfred?’ sa han. ’Du är ju gamla karln, du kan väl inte sitta längre som komminister.’ — ’Å, jag är så belåten med Västra Ämtervik,’ sa morbror Alfred och rörde sig inte ur stället, utan lät tiden gå.»
»Det var mig en baddare,» säger pappa. »Jaså, han satt där med papperen i fickan och tog inte fram dem?»
»Nej,» säger Aline, »han tog inte fram dem. När klockan slog tre kvart, så blev konsistorienotarien otålig igen. Han sträckte ut handen och kände på morbror Alfreds bröstficka. ’Du har handlingarna med dig,’ sa han, ’fram med dem bara!’ Morbror svarade, att han kunde väl inte fara in till Karlstad med tom plånbok, och satt kvar och talade om hur väl Maria trivdes i den nya prästgården i Västra Ämtervik. ’Hon kommer nog att trivas i Gunnarskog också,’ sa konsistorienotarien. ’De gör inte annat i hela socknen än längtar efter att få er till prästfolk.’ Och han försökte att tala med morbror om Gunnarskog, men det lyckades inte. På det sättet gick tiden, tills klockan började slå tolv. Då reste sig morbror Alfred, stack handen i fickan och tog fram en packe handlingar och visade konsistorienotarien, att de innehöll hans ansökan till Gunnarskog. Medan klockan höll på att slå, sänkte han handen, så att packen nästan låg på bordet, men han släppte den inte, och just som sista slaget ljöd, lyfte han opp den och stack den tillbaka i bröstfickan. Sedan satte han utan ett ord vidare på sig hatt och ytterrock och gick sin väg.»
»Det var mig en baddare,» säger pappa än en gång.
»Ja, men, ser farbror, det där var kanske ändå inte så svårt. Det blev värre sedan. Folket i Gunnarskog hade ju varit så säkra på att morbror Alfred skulle söka, att de förut inte hade gjort något åt saken. Men då de nu fick veta, att han inte hade sökt, kom det genast brev med förfrågningar och beklaganden. Och i förra veckan kom en hel deputation ifrån Gunnarskog. Det var alla de förnämsta bönderna, ståtliga och präktiga karlar, morbror kände dem allihop och visste vad de gick för. Nu sa dessa honom, att socknen ville kalla honom som fjärde provpredikant. De gick i god för att han skulle få varenda röst, om han bara tog emot kallelsen. Jag hörde hur de bad och övertalade. Jag försäkrar farbror, att det var rörande. De låg visst inte på knä för honom, men de bad som för sitt liv. De behövde så väl en duktig präst. Den, som de senast hade haft, hade legat sjuk så länge, att församlingen
