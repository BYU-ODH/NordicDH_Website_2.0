nymferna, som gingo till dans, runtom den sköna demonen, hade han känt igen henne. Och han smädade henne och sade, att hon visserligen var en solnymf, utsänd för att bedåra honom. Han sade, att hennes namn, som var Lucia, påminde honom om Lucifer. ”O du djävulens utsända”, sade han, ”som kommer med solen i dina ögon.”
Då kom den dagen, då man skulle fira Johannes döparens fest, och de kristna församlades i den lilla Johanneskyrkan, som ligger strax nedom berget. Det är den äldsta kyrka på Sicilien, och den står kvar än i dag, ehuru svårt förfallen.
Det var munken Orestes, han, som älskade den unga jungfrun, som av anden uppkallades att tala på Johannesfesten. Han berättade allt han visste om Johannes och Herodias’ dotter, som varit anledning till hans död. Han talade om hennes dans och hennes förföriska lemmar och sköna ögon. Ah, hur gäckande och segerstolta hade ej dessa ögon lyst, då hon burit fram Johannes’ huvud inför sin moder. Ty i kvinnans kropp bor en djävul, som vill fördärva de heliga. Kvinnan är den, som bereder helveteselden, hon är den, för vars skull ingen kan undgå den tillkommande vreden.
Då han sade detta, uppstod en rörelse i hopen vid dörren. Och rum gjordes för en beslöjad jungfru, som just inträdde i templet. Såsom Herodias’ dotter bar hon i sin hand ett silverfat, som var övergjutet av blod, men vad som låg därpå kunde ingen så snart urskilja. Det gick en gammal kvinna bredvid jungfrun och stödde henne, ty hon vacklade såsom en, den där ej kan gå. Hon satte tvekande ned foten, och hon famlade ut i luften med ena handen, som om hon fruktat att stöta emot något.
Hon lät leda sig ända fram till munken Orestes och lade sig på knä för honom och sträckte utan ett ord silverfatet emot honom. Och på samma gång kastade hon upp sin slöja och lät honom se sitt ansikte.
Han ryggade tillbaka, och en förfärlig fasa fyllde honom, och han skrek till, som om någon sänkt en dolk i honom.
Men allt som han betraktade det, som låg på fatet, blev han lugnare och den stora ångesten smalt inom honom, och han började bittert gråta.
Och han tog silverfatet från jungfrun och upplyfte det och sade: ”Hon kommer till mig med sina ögon. Hon har skurit ögonen ur sitt huvud och kommer till mig med dem.”
Därpå bekände han sin stora synd och sade, att det var hans egen andes lust, som frestat honom, och att hans egen ondska varit över honom.
Men högt bad han jungfrun förlåta, att han kallat henne för en helvetets utsända. Hon var endast den renhet, som flydde honom, och den frid han ej kunde vinna.
Han uppreste henne och vände hennes ögonlösa ansikte mot folket och lade sig ned för henne och kysste hennes fötter.
Och han upphöjde sin röst och vittnade, att hennes offer hade löst honom ur hans synds bojor och att hans själ åter kunde höja sig till Gud.
1896.
TIDNINGAR OCH RÅDJUR.
En nybyggarhistoria.
Det började med en krönika i Göteborgs Handels- och Sjöfarts-Tidning. Det var en vårkrönika, och den var skriven med känsla.
Krönikören hade alltid brukat fira våren i Trädgårdsföreningen och Lorensberg. Han hade ej vetat bättre. Så hade han en gång av en ren slump kommit att gå ut till Slottsskogen.
Men Slottsskogen, det var ju ett paradis. Det var inga stela, snörräta alléer men jämna, hårda vägar, som fritt och otvunget slingrade sig hän genom parken. Och parken själv, men man gjorde orätt i att kalla den så, det var ingen park, det var ett landskap. Det var ängar och små sjöar och trädgrupper och verkliga små bergsträckningar. Där funnos ansade gräsmattor men också riktig skogsmark. Ah, den skogsmarken!
Den tog ens hjärta. Nu på vårvintern hade den legat alldeles täckt med skrumpna blad och sett helt nedskräpad ut. Aldrig kan här bli något vackert, tänkte man. Men en vacker dag börjar allt det, som ligger dolt i djupet, att borra sig upp, och nästa dag synas där visst inga bruna löv mer, de äro alla gömda och begravna. Ja, man skall se det för att sätta tro till det.
Men marken står och blänker av alla de stjärnlika vårblommorna. Där det finnes ett granträd, som ger god skugga, stå blåsippor, och där det är albuskar och fuktig botten, växer det så mycket vitsippor, att ingenting annat kan trivas. Men annars stå de i skön blandning, gulsippor och vitsippor och pulsatilla och violer och gullvivor och tussilago. Bara vitt, gult och blått. Ingenting rött nästan, men en hel, tät matta av vitt, gult och blått.
Och vilket ljus det faller över en sådan mark. Lövverket är tunt ännu, det ligger som en lätt slöja över de breda trädkronorna. Men detta gör skogen lätt och glad, den är ej tung och allvarsam som om sommaren. Skuggorna avteckna alla grenverkets fina konturer. Ljuset kommer mäktigt som en bred livsflod.
Så är det vårdoften, den där råa, litet fräna vårdoften, som stiger en åt hjärnan och gör en yr av fröjd. Det var alltsammans beskrivet så, att man ville vara där ute dagen om. Det var, som om man ej kunde finna våren annat än i Göteborgs slottsskog.
Han, som skrev krönikan, glömde ingenting. Han talade också om det uppspirande gräset, om de lövkaskader, som vällde ned utför de buskklädda branterna, om de friskt neddansande bäckarna.
Det enda, som han beklagade, var, att det var så öde där, så få människor och framför allt så få djur. Man hade kommit att tänka på att rådjur borde kunna trivas där, och man hade fört dit ett par. Men geten hade genast dött, och nu var det en jämmer att skåda den kvarlevande råbocken. Det stackars djuret kunde ej uthärda ensamheten, det lyfte knappast ögonen för att se ut över det tilltalande landskapet, det tynade bort mitt i all denna härlighet. Timme efter timme kunde man se det stå och gnida halsen mot en ungbjörk. Om det ej snart finge sällskap, vore det ringa hopp om att någonsin få se dessa Nordens gaseller beta på den fina gräsmattan och i lätta språng ila hän över den rikt blomstrande skogsmarken.
Så slöt krönikan, och vem helst, som läste den, kunde ej undgå att tycka, att det var stor skada, att ej också rådjuren kunde ta del av den— — — —
Det var en liten arrendegård nere i Skåne. Det var vår också där, och blommor funnos där i än större rikedom än i Slottsskogen, men de stodo och blommade på dikesren och vägkant och i en liten förvuxen trädgård. Där fanns ingen skog och ingen skogsmark på vida vägar. Runtomkring var den fria, obegränsade slätten.
En dag, då fåren voro utförda på trädan, kom en råget och sällade sig till dem. Ingen kan veta vad hennes eget folk hade gjort henne, hon hade skilt sig ifrån rådjuren och visade ingen håg att uppsöka dem ånyo. Det är möjligt, att hon var en äventyrerska, men också troligt, att hon endast råkat vilse och ej kunde hitta hem till hjorden. Nu följde hon fåren hela dagen, och man aktade sig för att störa henne. Om ett par dagar var hon så nöjd med sina nya vänner, att hon följde dem hem till fållan.
Då man nu hade henne där, kom man på en idé. Man erinrade sig skogsmarken i Slottsskogen, och man tänkte på vilket härligt liv det skulle kunna beredas denna lilla vilsekomna stackare, om hon finge vistas där. Det var ett så vackert djur, med fina, smäckra former, stora, rörande ögon och den lenaste päls, blank som en bokstam.
Det var en hel idyll att kunna bjuda en sådan skönhet på ett sådant paradis, det var att föra en fattig tös, som sitter övergiven vid vägkanten, till en konungaborg. Och då man tänkte på denna stackars ensamma bock, som gned halsen mot ungbjörken och ej kunde njuta av all sin härlighet, så föreföll det hela vackert som en saga.
Tyvärr tog det tid, innan tanken kunde utföras. Man måste tillfråga godsförvaltningen, och man måste tillfråga skogsstaten. Det drog om ända till den sista juni, innan man i den dagens Handelstidning kunde läsa hur allting avlupit.
”Rådjursstammen i Slottsskogen. I Nyåker i Skåne fångades för en tid sedan en råget, som slutit sig till fåren och följt dem in i deras fålla. Rågeten erbjöds Slottsskogen och anlände i går välbehållen till sin bestämmelseort. Hon blir tvivelsutan ett synnerligen välkommet sällskap för den råbock, vilken redan en längre tid vistats där. Den vackra parken kommer att erbjuda ett nytt behag, då hjordar av dessa Nordens gaseller beta på den fina gräsmattan och i lätta språng ila hän över den rikt blomstrande skogsmarken.”
Tyvärr hade dock råbockens ensamhet varit för långvarig. Det var en nybyggare, som blivit plundrad på hopp och mod under de hårda nyodlingstiderna. Då äntligen de bättre dagarna randas, har en sådan stackare ej krafter att njuta dem. All världsvana, allt umgängesskick är borta, ensamheten, som förtärt honom, har på samma gång blivit honom kär. Han tål ej att bli oroad.
Så att fastän den lilla rågeten var kommen, visade råbocken ingen lust att överge ungbjörken. Han lät kamraten sköta sig själv, han låtsade ej om att hon var där.
Ah, det var ingenting att förundra sig över. Redan den nionde juli stod hans dödsruna i Handelstidningen:
”Felslagen förhoppning. Den råget, som för några dagar sedan infördes i Slottsskogen, är redan lämnad ensam. Råbocken, som länge befunnit sig i avtynande tillstånd, dog i går. Vårt hopp att få se hjordar av dessa Nordens gaseller beta på den rika gräsmattan och i lätta språng ila hän över den blomstrande skogsmarken är således tillintetgjort.”
Det var ju dock ej någon anledning till förtvivlan, fastän man kunde sörja över att den vackra tanken redan krävt sitt andra offer. Ingenting är så säkert som att då nybyggarströmmen en gång riktat sig åt ett håll, då upphör den ej, förrän denna fläck av jorden inträtt i civiliserade förhållanden. —
Det finns en rådjursstam i Bohuslän. Den är ej stor, men den tillväxer år för år; det är en frisk och härdig ras. Den är van att reda sig på egen hand, den har ej djurgårdar eller vinterskjul att lita till som den skånska. Den hoppar och klättrar som getter och fruktar ej för att simma över själva Göta älv. Men naturligtvis händer det dock, att vintern blir den för besvärlig, så att den söker utvandra.
Det var verkligen så, att en bock från Bohuslän, som hade förra årets vinter i alltför friskt minne, greps av utvandringsfeber, då han såg hösten komma. Han lyckades först komma över Nordre älv till Hisingen, gick så rätt över ön, och då han här åter hejdades av vatten, kastade han sig beslutsamt i Göta älv för att uppnå fastlandet. Han måtte dock hava överskattat sina krafter, strömmen grep honom och förde honom ända ut mot Långedrag.
Två fiskare kommo just hemseglande, då de fingo se råbocken kämpa med vågorna. De lade om rodret, kommo tätt inpå honom och drogo upp honom i båten.
Vad skulle man nu göra med honom? Ett fiskläge är ingen passande uppehållsort för en råbock. Det låg naturligtvis nära till hands att tänka på Slottsskogen. Men å andra sidan, Slottsskogen började få rykte om sig att ej vara bra för rådjur, och fiskarens barn hade fattat kärlek för det vackra, livliga djuret. Emellertid kom det ej att undgå sitt öde. I början av oktober lästes i Handelstidningen:
”Rådjursstammen i Slottsskogen. För några dagar sedan lyckades två fiskare från Långedrag infånga en råbock, som kom simmande emot dem i vattnet. Djuret har hembjudits Slottsskogen, där det kommer att bli ett välkommet sällskap för den råget, vilken i somras följde en fårflock in i fållan och vars make dog kort efter hennes hitkomst. Vi kunna alltså hoppas att snart se hjordar av dessa Nordens gaseller beta på de vackra gräsmattorna och i lätta språng ila hän över den rikt blomstrande skogsmarken.”
Den skånska rågeten hade nu varit
