sagt, skulle det bli, och hon skulle intet husrum få, om hon ej skaffade honom pengarna.
’Men om jag gör detta, skall jag hava husrum i prästgården till döddagar’, sade mor. — ’Det skall du’, sade herr Ane.
Så bad mor, som var i stor skräck för vad hon åtagit sig, att herr Ane skulle ge henne stora linnelakan, och hon svepte dem om sig såsom hon varit ett lik. Sedan gick hon till kyrkogården och tog gravmull och strödde över sig, och så lät hon herr Ane öppna kyrkdörren för sig, och han följde henne in i kyrkan och hjälpte henne upp på en loftsbjälke.
Och där låg mor på bjälken under taket. Hon gick igenom allt med glatt mod i tanke på att hon skulle kunna vinna en trygg ålderdom.
Så kunde det vara hänemot midnatt. Då blev det ljust i kyrkan, och ett par stenar i golvet lyfte sig, och en av de döde kom upp i kyrkan. Han var en stor och grov man, han gick flera varv kring kyrkan, och så fick han se mor. ’Är du död?’ sade han till henne. Och hon tordes ej svara. Då tycktes han vilja klättra upp till henne. Så sade mor med hes röst: ’Ja, jag är död.’ Och då lät han henne vara.
Men denne döde var prästens bror, och han gick nu åter till sin grav. Han hämtade upp därur en halvtunna, som var full med silver och guld, och mor sade, att hon såg hur han tog guld- och silvermynt och lekte med dem, och han kastade dem över sig, så som hade han setat i badet och stänkt över sig vatten.
Men då han lekt sig trött, vräkte han pengarna ned i graven och steg ned i sin kista, och golvstenarna lade sig själva till rätta på sina platser.
Mor hängde kvar på sin bjälke ända till morgonen, och då kom prästen herr Ane och frågade, om hon ännu levde. Jo då, mor var frisk och färdig. ’Kom då och få dig en bit mat’, sade prästen. ’Nej, först skall jag tjäna mig husrum för mina gamla dagar’, sade mor.
Hon bad prästen gå efter folk, och hon lät dem bryta upp golvet över hans brors grav och lyfta upp kistan. Och då de gjorde detta, märktes intet underligt, men då mor sade: ’Se nu efter vad som ligger kvar i graven’, började den döde välta sig fram och åter i sin kista. Men mor bad karlarna endast skynda på med arbetet.
Mor höll sin hand på kistlocket, ty hon hörde hur den döde arbetade där inne. Så lyfte de upp ur graven en stor halvtunna full med guld- och silverpengar. Och mor var glad, då de åter hade den döde nere i graven och kyrkgolvet lagt till rätta.
’Giv mig nu mat’, sade då mor till prästen, ’nu har jag gjort ett gott arbete åt dig.’
Och prästen gav henne mat och behöll henne hos sig i åtta dagar, så lät han henne gå ifrån sig.
Då mor åter blev utdriven på vägen, förbannade hon honom och sade:
’De pengarna, som jag vunnit dig, skola bliva din olycka.’
Och mor berättade, att prästen sade till henne, att han ej var rädd för något, som en tiggarkäring kunde göra honom.
’Hämnd får man alltid’, sade då mor. Det var mors ordstäv, detta, att man alltid fick hämnd.”
”Men ingen hämnd fick hon på prästen”, fortfor Tora, ”och nu kallar han hennes dotter för trollkona.”
”Han skulle ej hava den stora kistan bredvid sin säng så proppande full av pengar, om ej min mor varit”, fortfor Tora och retade upp sig. ”Han skulle ej kunna sitta och kasta med pengar och välta dem över sig, såsom han brukar, han just som den döde, om ej min mor hulpit honom.”
I detsamma Tora sade detta, hördes ett sakta skrapande. Det hördes ej helt nära, men ej heller långt borta. Ingen visste vad det var. Det tycktes, som hade någon sökt fila hål på själva husväggen.
”Vem är det, som slipar knivar i mitt hus?” utbrast Tora plötsligt.
Nu blev det helt stilla. Men då samtalet åter kommit i gång, började det på nytt gnissla och skrapa.
Tora tog en sticka, gick bort till sängskåpet och såg in. Där lågo de tre vandrarna utsträckta på bädden och sovo som de sovit hela kvällen.
Nu var det åter stilla en stund, så började oväsendet på nytt. Envar hörde tydligt huru knivar gnedos mot sten och mot läder och slipades.
”Gud hjälpe oss, det är ett varsel”, sade Tora. ”Må det ej hända oss något ont, därför att vi tala illa om prästen!”
Men nästa morgon låg prästen, herr Ane, mördad i sin säng, och hans stora penningskrin var bortfört. Och det blev genast bekant, att det var de tre vandrande gesällerna, vilka legat och sovit tröttheten av sig hos Arild kolares, som begått mordet.
De hade hört Tora berätta om prästens penningar, där de legat och låtsat sova. Och de hade genast planlagt mordet och börjat slipa sina knivar.
Och sedan den dagen gick den gamla tiggarkäringens ord kring bygden som ett ordstäv. ”Hämnd får man alltid”, sade man. ”Gud kan slå med en saga. Gud kan fälla med en dröm. Hämnd får man alltid.”
1897.
EN FABEL FRÅN HAVSKUSTEN.
Till Henrik Ibsen.
I Bruges i Belgien hava de en berättelse, som lyder sålunda:
”Det var för rätt länge sedan, då havet låg mycket närmare Bruges, än det nu gör. Då behövde man ej resa ända ut till Ostende för att finna det. Man såg det från Bruges’ murar, och stundom hände det vid storm och högvatten, att de grågula havsvågorna rullade fram över den jämna marken utom staden och blandade sig med det blanka vattnet i Bruges’ kanaler och i Kärleksdammen. Man förstod sig ej rätt på att hålla havet på avstånd genom dammar och vallar på den tiden.
Men då havet sålunda kunde nå själva Bruges, kan man nog förstå, att de byar, som lågo väster om staden, skulle ha ständig orsak att frukta det, och det var ej att undra på att folket i en sådan by föll på den tanken att söka skydda sig för havet genom en vall.
Hela byalaget kom tillsammans en tidig morgon, man stakade ut riktningen för vallen och började arbeta. Somliga flätade skanskorgar, andra körde fram jord och sand, och några byggde själva vallen. Det gick raskt undan, och man gick där och gladdes åt den tiden, då åkerfält och hyddor skulle ligga trygga och skyddade bakom vallen. På samma gång föreföll det folket otroligt, att det stora havet skulle låta sig utestängas. ’Det är ej troligt, att det låter lägga på sig ett sådant betsel utan att göra motstånd’, sade de.
Framemot middagstiden, då vallen började se rätt betydlig ut, kom en liten hund springande fram till arbetarna. Ingen kände honom eller visste vem han tillhörde, han kom från havsidan, där ingen bodde. Det var ett lekfullt djur, lustigare än någon hund de ännu sett, och det roade arbetarna mycket att leka med honom. Tusen konster kunde han, och det var stor glädje på vallen, sedan han kommit. Det kan dock vara, att han förströdde arbetsfolket så, att de, då kvällen kom, ej hade hunnit så mycket, som de bort. Under natten kom havet och sköljde bort allt deras verk. Det fanns ej en videkorg, ej en jordtorva kvar på vallen, då morgonen kom.
Men byfolket började arbetet på nytt. Framemot middagstiden, då vallen åter började resa sig, kom hunden och lekte med dem, och på natten kom havet och förstörde vallen.
På alldeles samma sätt gick det den tredje och fjärde dagen.
Men den femte dagen togo arbetarna fatt på den svarta hunden, då han kom springande för att leka med dem. De kastade honom ned mellan skanskorgarna, vräkte sand över honom och begrovo honom levande. Ty det syntes dem, att han måste vara utsänd av havet för att hindra arbetet.
Och se, alltsedan de hade begravt hunden, hade havet ingen makt över vallen, utan den blev liggande.”
Man kan visa vallen än i dag, men man kan ej riktigt svära på att den där historien med hunden är sann. Man berättar den i alla fall i Bruges, därför att det gömmes en betydelse i den.
Sandvallen, säga de, äro de lagar och former och sedvänjor, som vi resa omkring oss för att få skydd mot den stora, vilda naturen inom och utom oss, som alltid ligger och lurar på att ta väldet över oss. Under sådana vallar kunna vi bo både tryggt och behagligt, men alltid har den stora, vilda naturen sina utsände, som komma och störa arbetet på vallarna. Ack det är ingenting vi älska så mycket som dessa, som narra oss att leka och rasa, som komma oss att känna oss som människor.
Man begraver dem ej vidare levande, varken i Bruges eller annorstädes.
Men så bo ej heller människorna mycket trygga under sina sandvallar.
1898.
EN VÅRSTORM.
I den gamla köpstaden Kungahälla gick det många gånger underligt till, och en gång hände det där, att våren kom så sent, att det knappast fanns ett grönt strå ännu vid pingsttiden. Dag efter dag hade gått under köld och nordlig blåst, ingen blomma hade vågat sig upp ur mullen, och intet blad hade brutit fram ur hylsan. Men så kom äntligen värmen på själva pingstdagen.
Det var alls ingen klar, lugn dag, då värmen kom. Himlen var överdragen med ett vitt skytäcke, solen såg man ej, och blåsten kastade sig fram stötvis och vinande. Men det var just blåsten, som förde värmen med sig. Den kom rätt från söder och kom ej blott med värme utan ock med ett egendomligt brus, som hade den något nytt att säga, som förde den med sig en helt annan musik än andra vindar.
Varhelst vinden drog fram, såg man grönskan titta ut inom några få ögonblick. Ty alla blad, som legat inrullade i sina gömslen, hörde hur den for förbi, mättad av sydliga länders lövprassel och fågelsång, och så bröto de sönder sina bruna fjällhylsor för att se om de hört rätt och om sunnanvinden var kommen. Och på samma sätt gick det blommorna, som stått med knopparna i jordbrynet och väntat nära nog en hel månad. Vinden lade sig ned utmed marken, viskade och virvlade, och blåsippor och violer hörde hur den bar med sig fjärilfladder och källbrus. ”Sunnanvinden är kommen, sunnanvinden är kommen”, ljöd det från blomma till blomma, och så togo de alla mod till sig och bröto sig ut.
Och sålunda kom det sig, att den varma vinden tycktes skaka ut en hel ström av färger över de breda ängarna och de skogklädda höjderna runtom Kungahälla. De gröna topparna på den nya vassen sköto upp vid flodstranden, skogsmarken vitnade av sippor, åkrarna blevo sammetsgröna av len sädesbrodd, björkskogens toppar vajade och vajade, och för varje svängning utrullades allt mer och mer de små ljusgula bladen, så att det verkligen såg ut, som om vinden hade blåst ut över skogen ett glest, gulgrönt flor, som tätnade och tätnade timme efter timme.
Men vinden nöjde sig ej med att endast kalla fram blommor och blad. Han for också in i själva Kungahälla, rusade den långa gatan upp och ned, ven omkring pumpstockar och bikupor, som om den velat övertala dem att grönska och blomstra. Den sopade varje trappa, sjöng vid varje dörr, svängde på varje flöjel, virvlade bortåt alla de breda bryggorna. Och människorna kunde rakt ej undgå vårstormen. Utan att de visste det, hörde de brus av främmande länders ljusa skogar, kände doft från främmande länders rika blommor, och detta kom deras hjärtan att svälla av längtan. De, som sutto i kyrkan vid mässan, hörde ej ett ord av det gamla latinet utan hade alla sina tankar utanför kyrkmuren, de, som legat sjuka i sina bäddar hela vintern, voro nära att dö av sorg över att ej kunna vandra ute i det gröna, och de friska, de friska strömmade ut genom stadsporten och irrade omkring
