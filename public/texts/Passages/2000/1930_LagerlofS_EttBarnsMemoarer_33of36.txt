i alla fall en god idé. Hon gick ner till brunnsgrävarn och bad, att han skulle komma opp ur sitt hål, så att hon fick tala med honom.
Han kom oppför stegen, så nersmord med ler och grus, att hon knappt kunde se vad han var gjord av från början.
Så förklarade mamma för honom, att rågen måste skäras nästa dag, och frågade om han inte ville hjälpa till med arbetet.
Germund kastade huvudet tillbaka, sköt fram hakan och grinade lite föraktligt.
»Ja, jag har nog skuri råg i min dar,» sa han. »Men jag töcker just inte, att dä ä nåt arbete, som anstår mej.»
»Råg är i alla fall det, som vi alla ska leva av,» sa mamma. »Hur mycke vatten vi än får ur er brunn, Germund, så har vi ingen nytta av det, om vi blir utan bröd.»
Då gav brunnsgrävarn henne en vass blick ur sina mörka ögon, men han smålog ganska nådigt. Han tyckte visst, att det var lustigt, att ett fruntimmer vågade sig på att säja honom sanningen.
»Ja, dä ska bli, som frua vell då,» sa han. »Men jag vell ha den längste lien, som finns på gårn, å teräcklitt mä bindersker, så jag inte behöver stå å vänte.»
Ja, det lovade mamma att han skulle få.
På kvällen besiktigade brunnsgrävarn alla liar, som fanns på gården. Han var så missnöjd med dem, att han rentav tog tillbaka löftet att hjälpa till med rågskärningen. Man kunde väl inte bjuda en vuxen karl sådana liar. Det var ju rena barnleksaker. Mamma fick lov att skicka Lill-Bengt mitt i natten att hämta en smed, som skapade till en lie, som var två alnar lång.
Nästa morgon var mamma oppe klockan fyra, när folket gick till arbetet, för hon var nog rädd, att Germund skulle komma med nya invändningar. Och det var väl, att hon fanns till hands, annars hade han nog krånglat sig ifrån arbetet.
Germund kom på samma gång som det andra skördefolket och bar sin lie över axeln. Han gick förstås främst i skaran och var den förste, som började. Men när han hade svängt sin lie ett par gånger, vände han sig om och såg på sina binderskor. Och nu ville den besvärliga karln återigen gå ifrån arbetet.
»Va vell dä här säja?» sa han. »Ska jag inte få mer än två bindersker? Då kan jag lika gärna gå hem å lägge mej å sove.»
»De där två är de bästa binderskor, som vi har här på Mårbacka,» sa mamma, men brunnsgrävarn stod stilla och ryckte på axlarna.
»Ja, om det inte är något annat, som brister,» sa då mamma, »så ska jag skaffa Germund en binderska, som brukar kunna ta opp efter två karlar. Det blir kanske tillräckligt åt er.»
»Nå ja, dä ä kanske e utå rätta sorten,» sa då Germund.
Mamma gick hem och in i köket och sa till hushållerskan, att nu skulle hon visa vad hon dugde till, så att den där övermodiga karln kunde få lite respekt för Mårbackafolket.
Ja, Maja Persdotter, som kunde binda ihop kärvarna efter två skärare, gav sig genast i väg till rågfältet, men det visade sig, att Germund var karl till att ge både henne och de två andra binderskorna fullt arbete.
På den dagen gjordes det en rågskörd på Mårbacka, som ingen hade sett maken till. För när det övriga arbetsfolket såg hur Germund svängde sin lie, så blev de först stående stilla och stirrade på honom, men sedan gick de lös på rågen liksom i raseri, och stråna föll till marken lika fort som under ett störtregn. På en enda dag blev hela fältet avmejat.
Det var ju en stor lättnad för mamma. När nu rågen var skuren, så tyckte hon, att Germund kunde få hålla på med brunnen att par dar till. Men hon fick snart märka, att så länge som Germund var kvar på Mårbacka, skulle det inte bli något slut med oro och bekymmer.
Just samma dag, som rågen skars, kom en främmande ung flicka fram till gården. Hon vandrade oppför stora trappan och in i förstun, men sedan tog hon av åt köket.
Där råkade hon på mamma, för hushållerskan och alla pigorna höll ju på med rågen, så att mamma fick lov att ställa med kvällsmaten.
Mamma kastade en blick på henne, när hon öppnade dörrn, och undrade vad hon kunde vara för en. Hon bar allt herrskapskläder, men de var nästan utslitna och satt så illa, att det syntes, att de inte från början var sydda åt henne. Hon var kanske tjuge år gammal, men späd och mager, på samma gång som hon hade stora, grova arbetshänder. Vacker var hon just inte, men riktigt ful kunde man inte heller säja att hon var, för hon hade klar, rosig hy och runda kinder. När mamma ville beskriva henne, sa hon alltid, att hon var en sådan, som man inte lägger vidare märke till och har svårt att känna igen, förrän man har sett den många gånger.
»Jag ville gärna tala med fru Lagerlöf,» sa nykomlingen.
»Fru Lagerlöf,» sa mamma, »det är jag, det.»
Då kom den unga flickan närmare. »Jag är Johanna Octopius, dotter till prosten Octopius i Brunskog,» sa hon och räckte fram en hand för att hälsa.
Under det att mamma skakade hand med henne, sökte hon påminna sig vad hon visste om prosten Octopius och hans familj. Mamma var ju själv prästdotter och släkt med alla prästfamiljer i Värmland, så att hon tyckte, att hon borde känna till de där Octopierna liksom alla andra.
»Är inte prosten Octopius i Brunskog död?» frågade mamma.
»Jo, det är han visst, det,» svarade den andra. »Till min stora sorg och skada dog både far och mor för många år sen.»
Nu stod alltsammans klart för mamma. Hon påminde sig, att prosten Octopius och hans fru hade dött nästan samtidigt och hade lämnat efter sig ett enda barn, en liten flicka, som inte skulle ha varit riktigt som alla andra barn. Några släktingar, som kunde åtaga sig barnet, hade det inte funnits, utan den stackars tösen hade måst stanna kvar hos faderns efterträdare som ett slags askunge. Hon fick kost och avlagda kläder och hjälpte till med vad hon kunde, och det var inte mycke. Hon skulle inte vara en idiot, visst inte, men man kunde inte heller säja, att hon hade vanligt förstånd.
Denna Johanna Octopius var det alltså, som nu hade kommit till Mårbacka, det förstod mamma strax, men vad i all världen hade hon där att göra?
Johanna Octopius dröjde inte att tala om sitt ärende. Hon ville fråga mamma om hon inte kunde få stanna på Mårbacka ett par dar.
»Det vore väl inte omöjligt, att ni det kunde få,» sa mamma, »men först ville jag bra gärna veta varför ni vill bo här hos mig.»
Den stackars flickan var inte alls påträngande. Hon talade så lågt, att hon nästan viskade fram ordena. Hon var skygg och hemlighetsfull, och en sådan fråga som denna hade hon väl aldrig väntat sig. Hon blev stående utan att veta vad hon skulle svara. Hon rodnade djupt, och hon stod och drog i ett finger, så att det knakade i lederna.
»Det är inte så lätt att svara,» sa hon. »Jag har fått tillsägelse att gå hit.»
»Finns det kanske någon här, som ni vill råka?»
Flickan såg än olyckligare ut.
»Jag har aldrig kunnat ljuga,» sa hon. »Jag vill inte svara på frågan om det finns någon här, som jag gärna vill träffa. Men det är i alla fall inte därför, som jag har kommit hit, utan det var så, att jag i går fick en tillsägelse, att jag skulle gå hit för att vara till hands, när jag behövdes.»
Mamma hörde ju av svaret, att det inte stod rätt till i övervåningen, och det gjorde henne ont om stackarn. Hon tyckte, att det var bäst, att flickan fick stanna på Mårbacka, tills det blev någon möjlighet att skicka hem henne. »Ja, ni ska få stanna då, mamsell Octopius,» sa mamma. »Och gå nu för det första in i kammarn här och vila er, medan jag lagar till kvällsmaten! Jag har varken hushållerska eller pigor hemma i dag. De är allihop ute och binder rågen.»
Då Johanna Octopius hörde detta, sa hon, att hon rakt inte var trött, utan hon erbjöd sig att hjälpa till med matlagningen.
Mamma märkte strax, att hon bar sig bakvänt åt, men villig var hon. Hon bar in ved, och hon gjorde opp eld. Hon var förfärligt villig. Hon saltade gröten, så att den blev så bitter, att hela koket måste slås bort. Och den nya gröten, den lät hon brännas vid.
Då klockan blev åtta och drängarna kom in i köket för att äta, stod Johanna Octopius just vid spisen och la opp den vidbrända gröten i ett stort fat. Brunnsgrävarn kom först, och han svor till, när han såg henne. Johanna Octopius svor inte, men hon tappade en hel sked gröt ner i elden, så att det blev ett än värre os i köket än förut. Men ingen av dem hälsade på den andre, och inte utbytte de ett ord.
Dagen därpå berättade hushållerskan för mamma, att Lill-Bengt hade fått höra av brunnsgrävarn, att den galna prästdottern hade förälskat sig i honom samma vår, då han hade arbetat i Brunskogs prästgård med brunnsgrävning. I början hade han varit lite smickrad av att en, som var av bättre folk kommen, hade kunnat fästa sig vid honom, men snart hade hon blivit honom så förhatlig, att han inte ville se henne. Men hon följde i alla fall efter honom, vart han tog vägen. Han trodde, att han till sist skulle bli tvungen att slå ihjäl henne för att bli av med henne.
Ja, mamma hade ju genast misstänkt, att det var en kärlekshistoria, som låg bakom det hemlighetsfulla besöket, och nu, då hon hade fått visshet, befallde hon genast Lill-Bengt, att han skulle göra sig i ordning att fara hem till Brunskog med mamsell Octopius.
Sedan talade hon också med flickan och försökte göra klart för henne hur opassande hon uppförde sig. Insåg hon inte, att det var en stor skam att så där löpa efter en karl, som inte ville veta av henne? Till sist förklarade mamma, att hon måste vända om hem och att det inte var lönt för henne att komma tillbaka.
Johanna Octopius svarade just ingenting. Hon böjde sig som det svaga rö hon var. Hon satte sig i kärran och for bort från Mårbacka utan att göra det minsta motstånd.
Men då Lill-Bengt hade farit så där en fjärdingsväg, hände det, att en selpinne lossnade, så att han måste stiga ur för att sätta fast den igen. Det var gjort i en handvändning, men i det ögonblicket passade Johanna Octopius på att hoppa ur kärran och löpa till skogs. Det gick så tyst och lätt, att drängen ingenting märkte, förrän hon redan var långt inne bland trädena. Han försökte nog att fånga henne, men för hästens skull kunde han ju inte springa så långt, utan hon kom undan.
Att så där smyga bort och försvinna, att rinna bort som ett vatten mellan händerna på en, det var det enda, som hon riktigt förstod sig på. Hon hade säkert fått öva sig i den konsten under hela sitt liv.
Lill-Bengt måste vända tillbaka hem, och Johanna Octopius visade sig inte på hela dagen. Mamma undrade om hon hade gjort sig själv något ont, därför att mamma hade talat så strängt till henne, och kände sig ganska olycklig.
Men nästa morgon hade flyktingen kommit in i lagårn och bett om mjölk, som man då också hade gett henne. Lagårdspigan skickade i all tysthet mamma ett bud, men när mamma kom för att tala med flickan, var hon redan borta.
Brunnsgrävarn var rasande. Ena sidan av brunnsschaktet hade störtat, så att hela öppningen var fylld med grus. Nå ja, när den där Stoll-Hanna visade sig, då gick det alltid på tok för honom. Han hade inte
