bänken i koret och om fru Lindegren på Halla sitter i prästgårdsbänken strax nedanför predikstolen. Vi lägger också märke till om Jan Asker, kyrkvaktarn, står i sakristidörrn och ger akt på om kyrkfolket är kommet, så att gudstjänsten kan börja. Vi ser också efter, att nummerna på psalmerna är uppsatta på de svarta siffertavlorna och att skörtet på orgeltramparns rock sticker fram bakom orgeln, så att vi vet, att han finns på sin plats. Och när vi på det sättet har sett efter, att allt är i ordning, så har vi just ingenting mer att göra under hela gudstjänsten.
Se, det är förstås så fint att sitta i främsta bänken på läktarn, men det är det felet med den platsen, att en ingenting hör av det, som prästen säger nere i kyrkan. Jo, de första orden av altartjänsten ända fram till syndabekännelsen, dem hör en ju, men sedan är det, som om allting skulle bli uppslukat av väggar och tak. En hör nog, att det talas, men en kan inte skilja isär orden. Åtminstone kan inte vi barn det.
När som orgeln ljuder, så hör vi den visst, men det är inte så mycken glädje med det heller, för det är aldrig någon, som törs sjunga i kyrkan i Östra Ämtervik. Vi sitter med psalmböckerna i hand och följer med, men det är ingen av oss, som vågar att ta en ton. En gång, när jag var liten, så förstod jag inte hur det skulle vara, utan jag sjöng med en hel vers så högt, som jag förmådde, för jag tycker det är roligt att sjunga, och hemma sjunger jag hela dagen. Men när nästa vers skulle börja, så lutade sig Anna ner emot mig och bad, att jag skulle sluta. »Ser du inte hur Emilie Nilsson sitter och tittar på dig, för att du sjunger?» sa hon.
Den enda, som sjunger i kyrkan, är Jan i Skrolycka, han, som inte är riktigt klok.
Och jag undrar ibland om klockar Melanoz blir ond på kyrkfolket, för att de låter honom sitta och spela psalm efter psalm utan att sjunga, för rätt som det är, så gör han något vid orgeln, så att den brusar och dånar och tjuter så starkt, att vi tror, att kyrktaket ska störta över oss. Klockar Melanoz är så trevlig och så full av skälmstycken, så att det vore just likt honom.
Men att jag inte kan höra predikan, det är jag riktigt ledsen åt, för pastor Lindegren bor på Halla tätt bredvid Mårbacka, och vi är goda vänner med honom. Han är alltid snäll emot oss barn, och så är han så vacker. Han är vacker jämt, men aldrig så, som när han står i predikstolen och predikar. Han talar så ivrigt och slår ut med den stora näsduken, som han håller i handen, och ju längre han talar, ju vackrare blir han. Och nästan var gång, som han predikar, brukar han bli så rörd, att han gråter. Och då undrar jag om han gråter, därför att vi inte bättrar och omvänder oss, hur han än talar. Men för oss åtminstone, som sitter i främsta bänken på läktarn, är det inte så lätt att rätta oss efter honom, för vi hör ju inte ett ord av det han säger.
De stora, de är ju så vana vid att ha tråkigt, så dem gör det väl ingenting, men för oss barn är det allt bra svårt att få tiden att gå. Emilia Wallroth har sagt mig, att hon brukar räkna spikhuvudena i kyrktaket, och Ingrid Nilsson säger, att hon sitter och ser efter hur ofta bondgubbarna nere i kyrkan bjuder varandra på snus. Emilie Nilsson, hon summerar siffrorna på nummertavlorna, och när additionen är färdig, så subtraherar hon och multiplicerar och dividerar. Hon säger, att så länge som hon det gör, så har hon då åtminstone inga syndiga tankar i huvudet. Det vore värre, om hon sutte och tittade på Hilda Wallroths vackra hatt och önskade, att hon hade maken. Men Anna talar om, att hon brukar sitta och lära sig psalmer utantill, och då tycker vi alla, att det är ändå bättre än att multiplicera och subtrahera.
Jag brukar varken räkna eller titta efter vilka som snusar. Jag sitter och tänker på hur det skulle gå, om åskan sloge ner i kyrktornet och hela kyrkan började brinna. Då skulle alla människor bli så rädda och vilja springa sin väg, och de skulle vara nära att trampa ihjäl varandra. Men jag skulle höja min röst, där jag satt i främsta bänken på läktarn, och uppmana dem till lugn. Och sedan skulle jag ordna dem i en lång rad, alldeles som det står i Fritjofs saga: »Nu från templet och ned till strand knyts en kedja av händer.» Och jag skulle släcka branden genom min rådighet och bli omtalad i Värmlandstidningen.
När som gudstjänsten är slut, så går mamma och Anna och jag på visit till de gamla mamsellerna Myrin.
De bor på vinden i skolhuset, som ligger alldeles bredvid kyrkan, och Anna och jag, vi säger, att vi aldrig skulle våga bo så nära kyrkogården. Vi skulle bara töras gå ut mittpå dagen, men aldrig, sedan det hade blivit mörkt, för då kunde ju spökena på kyrkogården komma och ta oss.
Mamsellerna Myrin har en gång bott på Herrestad, men det var långt före vår tid. Nu tror jag allt, att de är bra fattiga, men det låtsar ingen om, utan man talar till dem, precis som om de ägde Herrestad än i dag.
Trappan, som leder opp till mamsellerna Myrins rum, är alltid nyskurad om söndagen och strödd med färskt enris, för de väntar, att de herrskaper, som har varit i kyrkan, ska komma opp till dem. Mamma har jämt en flaska grädde eller ett skålpund smör med sig i piraten, då hon går opp till mamsellerna Myrin, och det sätter hon in i deras kök, då hon går förbi köksdörrn. Och i trappan brukar vi nästan alltid träffa på bondhustrur, som alla har något under armen, som de smyger sig till att sätta in i köket.
Och mamsellerna Myrin bor i ett stort och trevligt rum, och de sitter alltid så fina och oppklädda i var sin korgstol och väntar främmande och vet inte det minsta om det, som har blivit insatt i deras kök. Båda två är klädda i stora mantiljer och svarta tyllmössor, men mamsell Marie Myrin är lång och vithårig och har fingrarna ihopböjda av gikt, och mamsell Rora Myrin är liten och mörk och har friska händer, så att de är lätta att hålla isär.
Och så snart som mamma kommer in till mamsellerna Myrin, börjar hon på att beundra deras gardiner och deras dukar och deras antimakassar och deras sängtäcken. Mamsellerna Myrin har gjort alltihop själva, och alltsammans är tillverkat i fjällstickning. Och rätt som det är, börjar mamsell Rora på att berätta hur många dukar och gardiner som de har under beställning. Det är mer, än de kan hinna med. Det är alldeles märkvärdigt vad alla människor i Östra Ämtervik är förtjusta i fjällstickning, säger de. Och då passar mamma på att tala om, att hon är kommen opp just för fjällstickningens skull. Hon skulle så gärna vilja ha en stor, rund duk till bordet, som står framför salssoffan. Det är ett alrotsbord, säger mamma, och skivan är så vacker, att hon ville akta den för repor. Det vore så bra att ha en duk att lägga över den. Men kanske att mamsellerna Myrin hade så mycket arbete, så att det inte lönade sig att beställa en duk av dem.
Mamsell Marie ser litet tveksam ut, men mamsell Rora är mer beslutsam, och hon skyndar sig att dra ut en byrålåda, som är full opp till randen av fjällstickning. Mamma har bara att välja, hon kan få så många dukar hon vill. Och mamma blir så glad över att hon inte behöver fara hem tomhänt. Hon nöjer sig inte med att köpa en duk till det runda bordet, utan hon köper också två antimakassar till gungstolarna.
När detta är avgjort, så vill mamma ta avsked, men då säger mamsellerna Myrin, att när hon har gjort en sådan storhandel, så ville de då bjuda på kaffe. Mamma krusar emot, men det hjälper inte, utan hon blir tvungen att stanna.
Mamsellerna Myrin har en bror, som är en rik brukspatron och bor på Bada bruk i Lysvik. Och brukspatron Myrin har tre döttrar, som ibland brukar komma och hälsa på sina gamla fastrar, och då har de alltid med sig en förfärlig mängd kaffebröd och kakor, för att fastrarna ska ha något fint att bjuda sitt söndagsfrämmande. De är så frikostiga, de där brorsdöttrarna, så att mamsellerna Myrin behöver inte baka småbröd på hela året.
Och när nu kaffebrickan kommer in, så blir vi ju så glada, både Anna och jag, för det står en stor skål med kakor och bakelser mittpå brickan, och de ser så förfärligt goda ut. Men mamma börjar genast tala med mamsellerna Myrin om deras snälla brorsdöttrar, och hon undrar när de sist var och hälsade på hos dem. Och så talar mamsellerna Myrin om för mamma, att de inte hade varit där på besök sedan ett år i höstas.
Och mamma tar inte annat småbröd än ett par torra skorpor till sitt kaffe, och oss förmanar hon, att vi inte ska vara glupska och lägga fullt med kakor kring kaffekoppen. Vi får lov att komma ihåg, att mamsellerna Myrin själva kunde vilja få något med av de goda kakorna, som de hade fått av sina brorsdöttrar.
Och när mamma säger så, så tar vi förstås bara ett par av de allra minsta kakorna.
När vi sedan kommer hem igen, så är vi ändå så belåtna med att vi har varit i kyrkan. Fastän vi inte har fått sjunga psalmer och inte har hört predikan och inte tordes äta mer än ett par små kakor hos mamsellerna Myrin, så känner vi det ändå, som om mamma skulle ha rätt, när hon säger, att det är gott att tillbringa några timmar i Guds hus.
KYSSEN.
Och vi tycker, att det är så förfärligt tråkigt, att Aline Laurell vill flytta ifrån oss nu i höst.
Aline säger, att hon inte har tillräckligt med kunskaper för att läsa med oss längre. Hon kan bara lära oss franska, och vi borde ju också få undervisning i engelska och tyska. Och inte heller är hon så slängd i att spela piano, som hon borde vara. Och det är vackert av Aline, att hon vill flytta, därför att vi ska få bättre lärdom, än hon kan ge oss, men vi tycker, att det är tråkigt i alla fall.
Aline har en kusin, som heter Elin Laurell, som hon tycker mycket om. Hon kan både engelska och tyska, och hon ska vara styv i pianospelning. Aline har ställt om så, att Elin Laurell ska komma hit och bli vår guvernant, när som hon själv flyttar. Men vi har hört, att Elin ska vara tretti år, och när hon är så förfärligt gammal, så vill hon nog inte leka med oss och klä ut sig och vara med om allt lustigt som Aline. Och inte heller är hon vacker. Jag har sett henne en gång på ett kalas hos pastor Ungers i Västra Ämtervik, och jag tyckte, att hon var bra ful.
Aline själv ska flytta till Västra Ämtervik och bli guvernant för småbarnen Unger. De är inte på långt när så gamla som vi, så att dem tror Aline att hon kan läsa med. Och fru Unger i Västra Ämtervik är Alines moster, och Aline tycker så förfärligt mycket om henne, så att vi undrar om Aline flyttar ifrån Mårbacka, därför att hon hellre vill vara hos sin moster.
Emma Laurell får inte flytta med till Västra Ämtervik, utan hon ska stanna här på Mårbacka några månader och läsa för Elin. Nästa år ska hon flytta in till sin mamma i Karlstad och gå i en flickskola. Och vi är glada, att
