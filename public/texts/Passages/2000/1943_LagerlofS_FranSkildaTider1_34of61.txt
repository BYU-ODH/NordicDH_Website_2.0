annat än harm över att han ej kunnat vinna henne. Han var nästan sorgsen. Hon började visst nu påminna sig honom, tänka, att det skett honom en oförrätt, ty hon böjde sig ned och kysste hans hand. ”Förlåt mig”, sade hon.
Det var märkligt, så mjuk hon var. Då hon fått klart för sig, att hon gjort orätt, visste hon ej vad allt hon ville göra för att försona. — Det var då verkligen ej skäl att pina henne längre. Han behövde ju bara tala ut, säga, att han inte varit mycket bättre än hon. Resonemang å ömse sidor. Den ena hade sökt ett hem, den andre en husförestånderska. Det skulle lugna henne att höra detta.
Han skulle säga henne, att det inte kunde bli någon så bitter missräkning för honom. Han hade inte varit så fasligt kär, han heller.
Ja visst, han hade ju ingen anledning att dra ut pinan längre. Det var bäst att låta det vara slut. Låta alla komma till ro och vakna i morgon som oförlovad.
Då han reste sig för att gå, kommo tårarna honom i ögonen. Det gjorde honom ändå ont att mista henne. Och det blev detta han kom att säga henne.
Han började med att säga henne osammanhängande saker, om att hon var en samvetsmänniska, att hon tillhörde den finare rasen av nervmänniskor, som just nu börjat visa sig här och där. Hon var dyrbar för honom just därför. Just för det, som hänt henne i natt, hade han svårt att försaka henne.
Hon var fri, ja naturligtvis, men om hon en gång kunde och ville — — —
Han såg förvånad på henne. Pinade icke detta henne? Nej då, nu först gick stelheten bort ur hennes drag, och ögonen blevo lugna. Hon satt med halvöppen mun och lyssnade efter mer.
Han talade om hur han velat ordna livet för dem, talade om hur han längtat efter henne. Han talade helt annorlunda om detta, än han skulle talat för en halvtimma sedan. Men han såg det också helt olika nu, då han skulle förlora henne. Han talade mycket vackrare, än han trott sig vara i stånd till. Samlivet med en mjuk och älsklig kvinnovarelse, ja just samlivet med henne, tedde sig med ens mycket ljuvt för hans inbillning, och han sade henne det.
Då han gick fram och räckte henne handen till avsked, kommo honom tårarna i ögonen än en gång. Hon var så vacker just då, färgen tändes åter på hennes kinder, hon var som en nyutslagen blomma. Hon såg lika glad ut som en, vilken kommit levande ur en dödsfara.
Doktorn stod med hennes hand i sin och drog sina konklusioner så snabbt som aldrig förr.
Hon förstod sig naturligtvis ej själv, inte det minsta. Ah då! Han drog ett djupt andetag. All nedslagenhet var borta. Det for en jublande segerkänsla genom honom. Bara med en enda ansträngning hade han talat sig till hennes kärlek. Hon hade ju bara behövt detta, att han visade, att han tyckte om henne.
Han tog förlovningsringen och satte den tryggt tillbaka på hennes ringfinger. ”Inga dumheter”, sade han, då hon ville dra undan handen.
”Men”, sade hon. ”Jag vet ej, jag törs ej — ”
”Jag törs, jag”, sade doktorn. ”Jag har aldrig varit sådan, att jag lupit bort från lyckan.”
Han gick ut i tamburen, fann reda på sin ytterrock och kom in igen för att få sin cigarr tänd.
”Stackare”, sade han, medan han drog ett par bloss. ”Är just som bunden och fjättrad att älska mig nu, skulle jag tycka. Annars kommer nog den där handen och kramar livet ur dig.”
1898.
SAGAN OM BERGEN.
Det var långt tillbaka i tiden, nere i Egypten, en skön vår, innan ännu den förbrännande hettan hade börjat. Träden började byta om blad. De fingo nya och vackra i stället för de gamla, som voro nötta och fula. Ur palmkronornas mitt sköto de nya bladen fram, sammantryckta och hårda som svärdsklingor, och dessutom började alla fruktträd att blomma.
På den tiden var det stolta berget Mokattam, som med lodräta väggar och bred kam står som en skyddsmur längs den grönskande Nildalens östra sida, alldeles betäckt av träd. Ur en mark, som var överflödigt rikt vattnad av källor och bäckar, höjde sig ljusstammiga popplar, högt vajande palmer och mörka cypresser. Men framför alla andra trivdes på Mokattams höjder de härligaste fruktträd.
Så snart våren kom, stod hela berget vitt och rött av blommande aprikos- och persikoträd, av starkdoftande pepparbuskar, av granna granatblommor och av orangernas stora blomklasar.
I de dagarna tävlade Mokattamberget med de fagra ängderna omkring Damaskus om äran att räknas som de första människornas hemvist, som det jordiska paradiset.
Men denna vår, just då Mokattam stod i sin högsta fägring, var tiden inne, att Gud skulle nedstiga till människorna och kungöra dem sin heliga lag. Och Gud lät en ängel flyga ner till jorden och spörja bergen: ”Vilket av er, I berg, är det värdigaste att mottaga Herren? Vilket av er är värt äran, att Guds heliga lag förkunnas från dess hjässa?”
Då ängeln hade ställt denna fråga till alla jordens berg, var Mokattam det första, som svarade.
”Intet av alla jordens berg har en skrud praktfullare än min”, ropade berget. ”Intet är min like i fägring. Intet har ett sådant läge som jag, där jag står och skyddar den grönskande Nildalen mot ökensanden. Intet är mera värt äran att trampas av Guds fot och mottaga hans lag.”
Jordens övriga berg skyndade likaledes att försäkra, att de voro värdiga att bliva skådeplats för den heliga lagens förkunnelse. De berömde sig av sin höjd, av sin skönhet, av sina klyftor och isfält, av sina skatter och skogar. Karmel prisade sina blomsterängar och Tabor sin härliga skapnad.
Men intet av bergen ropade högre än Mokattam, som visste med sig, att det var mångbesjunget som paradiset.
Mitt i allt detta lovprisande var det ett enda berg, som teg och inte uttryckte någon önskan att mottaga den heliga förkunnelsen.
Och ängeln sporde berget, vars namn var Sinai, varför det ensamt låg tyst utan att inbjuda Den Högste.
”Vad vill du, att jag skall säga?” sporde berget. ”Jag är ett ringa och oansenligt berg. Jag reser mina nakna, fattiga klippmassor ur en öde öken. Hur kan jag vänta, att Gud skulle vilja vända sina blickar till mig?”
Detta svar behagade ängeln, och nästa dag steg Gud ner till Sinai och förkunnade lagen från dess höjder.
Och alltifrån denna stund har Sinai stått klätt med grön, vajande skog, men Mokattam har stått öde och naket. Dess skogar äro förstenade, dess källor äro uttorkade, och sanden från öknen sås oupphörligen av vinden ut över dess breda kam, där inte en blomma växer.
1907 (1902).
BLAND GAMMALT FOLK.
Cornellska stiftelsen 2 febr. 1900.
Älskade syster Fredrique!
Jag skyndar att underrätta syster, att gamla mamsell Dovertie dog i natt, så att hennes rum nu blir ledigt. Syster skall genast sända in ansökan, som jag kan lämna till rådman Cornell, som är ordförande i styrelsen. Jag går nu själv på posten med detta, och då jag ändå är inne i staden, skall jag gå upp till rådmanskan och bedja henne fälla ett gott ord för syster. Ack, det vore den största lycka, som jag kunde tänka mig, om syster också bleve intagen på stiftelsen, så att jag finge framleva mina återstående år i systers sällskap.
I förhoppning att syster nu äntligen skall komma ifrån sina mångfaldiga bekymmer och få njuta en lugn ålderdom.
Systers trogna Agathe.
P. S. Syster glömmer väl inte att medsända prästbetyg.
Cornellska stiftelsen 2 febr. 1900.
Älskade Fredrique!
För en timme sedan lade jag mitt brev på posten, och nu sitter jag åter vid mitt skrivbord för att redogöra för mitt besök hos rådmanskan. Jag träffade henne i sitt bästa humör, och jag hade knappt hunnit tala om, att mamsell Dovertie hade gått bort, förrän hon sade alldeles av sig själv: ”Kära fru Schwartz, då måste vi laga, att er syster får hennes rum. Skriv genast till henne, att hon sänder in ansökan till min man!” — ”Tror rådmanskan, att syster Fredrique har några utsikter?” frågade jag. — ”Ja, visst har hon utsikter. Hon är av gammal borgarsläkt, och hon har ju bott i staden ända tills på sista tiden, då hon flyttade till sin son. Jag tycker, att Cornell skall förstå, att det är bra svårt för fru Börjesson att bo kvar hos svärdottern, sedan sonen är död.” — ”Syster Fredrique skrev i sista brevet, att om hon bara visste hur hon skulle kunna slå sig fram på de trehundra kronorna, som hon har i pension, skulle hon flytta från svärdottern i morgon dag”, sade då jag. — ”Ja, ja, jag förstår, jag förstår”, sade rådmanskan. ”Nu skall hon in på stiftelsen, så att hon får det lugnt och gott på gamla dar. Nej, fru Schwartz, tacka mig inte. Hälsa fru Börjesson, att detta gör jag till tack för alla de smörkransar, som hon gav mig på den tiden, då hennes man hade bageriet här nere i hörnet.”
Jag blev själaglad vid att höra henne och skyndade mig hem för att få berätta detta för syster. På många år har jag inte gått så lätt. Jag kände mig alldeles som ung och kunde inte låta bli att säga till mig själv, att det inte var rätt av mig att vara så lycklig på gamla Doverties dödsdag. Men gamla Dovertie var inte något pjåk, och hon förstår nog, att jag inte gläder mig åt hennes död utan åt systers hitflyttning. Det var dessutom hennes högsta önskan, att syster skulle få hennes rum. ”Det är det bästa rummet i hela stiftelsen”, brukade hon säga. ”Där finns inte något golvdrag, kakelugnen ryker inte in, och det är ett hörnrum med fönster både åt gården och gatan. Jag skulle önska, att Fredrique Börjesson finge det efter mig, så visste jag, att inte väggarna bli sönderspikade för att sätta upp onödigt krams och att fönsterna komma att stå fulla av blommor, såsom det har varit i min tid.”
Gamla Dovertie har alldeles rätt i att rummet är varmt och bra. Ja, det vore gott om syster finge det, inte minst därför, att det ligger alldeles bredvid mitt. Syster vet nog, att vi gummor, som bo här på stiftelsen, laga vår egen mat och att var och en äter på sitt rum. Men syster, vad det är bedrövligt att laga mat bara åt sig själv! Ingenting vill smaka. Det blir annan sak, då syster kommer hit. Syster dukar inne hos sig med farmors damastservetter och ostindiska tallrikar, jag lagar någon av systers favoriträtter, och så äta vi i sällskap. Och medan vi spisa, språka vi om de tiderna, då vi voro rika, ja, jag menar, då vi hade fullt upp med hungriga munnar vid vårt bord.
Syster kan inte tro vad staden har gått framåt på de åren syster har varit borta. Då syster flyttade härifrån, låg stiftelsen riktigt i en utkant. Då fanns det ingenting annat än små hyddor och kålgårdar runtomkring den. Nu ha vi stenlagd gata ända fram till grinden och höga stenhus på alla sidor om oss. I denna dag är stiftelsen det enda envåningshuset här i trakten och det enda, som har en grön plan mellan gatan och byggnaden. Men vet syster, att då jag nu nyss vek om hörnet och fick syn på huset, kunde jag inte låta bli att tycka, att det såg bra trevligt ut med sin förstukvist och sin långa rad av fönster, som alla hade vita, stärkta gardiner, blanka rutor och blommande växter. För det är vår stolthet här på anstalten att hålla våra fönster fina. Det är en ständig tävlan om vem, som kan skaffa sig de prydligaste gardinerna och de grannaste växterna.
Kommer syster ihåg, att på ena sidan av gårdsplanen växer en lind och på den andra en syrenberså? Jag har linden på min sida, och var gång jag nu ser ut genom fönstret, tänker jag på att när den grönskar härnäst, skola kanske syster och jag sitta där ute under
