mor Britas. Där inne var ljus. På golv och bänkar lågo och sutto män, kvinnor och barn och läto brännvinsbuteljen gå från mun till mun. De tego och drucko i dyster förstämning. Mor Brita hade förbjudit allt lekande och rasande och sjungande. Hon hade kört bort dem på förmiddagen och släppt in dem på kvällen i all hemlighet. Men intet larm och väsen fick det vara, som kunde höras till klockargården.
Klockaren hälsade goddag, såg genast hur här inne stod till, skrattade för sig själv i sitt missmod och tog till att spela på dragspelet. Folket rusade upp för att se vem som var kommen och tysta ned honom, och så var det klockaren själv, som stod där och skrattade. Det var alls inte glädje, bara galghumor. Det blev lustighet uppe på trollberget efter detta, ty där togs klockarns vänlighet för äkta.
Och nu vill jag bedja er komma ihåg vad jag sagt om orgeln, som klockaren skulle spela, att han var ett helt träsk av jämmer, en hel avgrund av tjut, och dessutom må ni väl besinna, att den alltid brukade regera sig själv.
Så kom klockaren upp till den på juldagens morgon och skulle börja spela. Han var trött och förbi. Hela världen var usel och han själv mest av allt. Skojare hade han hjälpt till glädje och gudsförnekare till rus. Och nu skulle han spela och sjunga inför sin Gud. Gubben hade ej kunnat sova på hela natten. Han tyckte, att han varit för blödig mot de uslingarna.
Så började orgeln spela, och klockaren lyssnade, hela församlingen lyssnade. Orgeln hade sitt eget lynne alltid, men i dag var han väl rent förryckt.
Orgeln spelade välljud, stora, ljusa harmonier strömmade ut ur den. Den preludierade som till en änglakör. Och då psalmen kom, tog den fatt i den, svängde den uppåt, bar den vitt, vitt ovan skyarna.
Klockaren satt och vågade knappt flytta fingrarna. Han hörde det allra bäst. Det var ej han som spelade, det var ej orgeln, som spelade, utan dit var inflyttat ett folk med guldharpor, och det folket spelade. Det var under, det var trolleri.
Tårarna började strömma utför gubbens kinder. Och i hans själ insmög sig den stora, hjärtevidgande friden. ”Tänk, att det var så du ville ha det”, ropade han till Gud, ”tänk, att du vill taga emot vad som helst. Å, du kan då taga vara på smulorna, du.”
Och orgeln fortfor att sända ut den ljuvligaste musik, det var den blidaste längtan och det fastaste hopp.
”Jaså”, sade klockaren, ”jaså, alla skola vara med, alla. Ingen skillnad till personen, troll och bovar och kättare, du vill hava dem med allihop.”
Det var en sådan lättnad. Det gamla var fullbordat. Han förstod varför folket med gullharporna krupit in i hans orgel. Det var tack för i går. Nu hade han gjort vad han skulle här i världen. Han hade lärt trollen spela.
RÖNNEBERGS SPARBANK.
På den tiden, då jag var anställd som lärarinna vid Elementarskolan för flickor i Landskrona, fanns där i staden en liten sparbank som var — — — ja, som helt enkelt var alldeles förtjusande.
Den hade visst inte eget hus med präktig portik, intet stort, grönt, avlångt bord, omgivet av bekväma länstolar i styrelserummet, och inte heller brandsäkert kassaskåp i källarvåningen, såsom det brukas nuförtiden. Den hade inga säkerhetsanordningar, inte ens kedja på ingångsdörren, och rakt inte var den i besittning av något så förnämligt som en portvakt eller en vaktmästare.
Den var helt enkelt inkvarterad i en vanlig hyresvåning i ett vanligt hyreshus. Stora rummet åt gatan, som antagligen förr i världen hade gjort tjänst som salong eller förmak, var banklokal, och smårummen åt gården användes av fröken Gerda Kniberg, som var anställd i banken, och hennes syster Alma till sängkammare och matsal. Detta ansågs vara en mycket fördelaktig anordning, för på det sättet stod inte banklokalen tom om nätterna, och hjälphustrun, som brukade städa hos fröknarna Kniberg, kunde brukas att gå bankärenden och andra ärenden också, för det var minsann inte så få saker, som skulle ombesörjas från den institutionen.
Vad själva läget beträffar, så var det bra nog. Visserligen låg inte sparbanken vid Stora torget som Skånebanken, men den låg ändå vid en gata, där många människor måste fram, eftersom den förde både till stadshotellet och sockerfabriken och spritbolaget för att nu inte nämna flickskolan, från vilken sistnämnda man dock måste erkänna, att det endast kom få och ganska litet vägande insättare. Förresten så hade inte banken någon särskild förpliktelse att ligga mitt i staden, då den ju inte var Landskrona stads sparbank utan egentligen var avsedd för landsbygden, som utbredde sig bortom stadsgränsen och bar namnet Rönnebergs härad.
Kom man alltså gatan fram och hade ärende till banken, så vek man av in i ett stort, öppet portvalv, klev uppför ett par trappsteg, öppnade en dörr och kom rakt in i det forna stora förmaket, som användes till banklokal. Det var många vassa Landskronavindar, som på det sättet pressades in i rummet, många våta paraplyer och smutsiga galoscher förde med sig fukt och obehag, ja, jag säger inte, att det inte kunde ha varit bättre, men det tänkte ingen människa på, dåförtiden.
Det stora rummet, som man kom in i, var delat längsefter av ett brunmålat skrank, och bakom skranket stod ett stort, svartmålat skrivbord, övertäckt med stora räkenskapsböcker, bläckhorn, pennor och allt möjligt skrivtillbehör, alltsammans mycket prydligt och ordentligt, fast man inte bestod sig med så utsökta saker, som det koketteras med i våra dagar.
Längst uppe vid det långa bordets ena kortända satt fröken Elise Malmros, som var förste man på banken, med en av de stora räkenskapsböckerna framför sig. Om det hade varit riktigt rätt, skulle hon kanske ha titulerats kamrer, men en så ståtlig titel ansågs nog inte passa för en sparbanksfröken. I alla fall vill jag tala om, att det var till henne, som man vände sig, både då man ville sätta in pengar och ta ut dem, både då man ville låna pengar och betala igen dem. Och om man hade kommit in på banken i andra ärenden, såsom för att låna en bok ur lånbiblioteket, som också fanns där, eller för att bedja om hjälp för en fattig eller för att få ett gott råd i fråga om en lämplig uppasserska, så var det alltid till den lilla trivsamma, piggögda och snabbtänkta fröken Malmros, som man vände sig.
När jag tänker tillbaka på saken, så vill det nästan tyckas mig, att det var hon, som ensam skötte hela banken, men det är naturligtvis ett misstag, för vid det långa bordets andra kortända satt fröken Hilda Sallberg, som också hade en ofantlig räkenskapsbok framför sig, och mittemellan dem vid bordets långsida satt fröken Gerda Kniberg med samma slags räkenskapsbok som de båda andra, och de hade väl något att beställa, de också.
Det är inte lätt att avgöra, om det någonsin har funnits en så nyttig och välskött och pålitlig och på samma gång en så hemtrevlig sparbank i hela vårt land. Hemtrevlig är just inte annars det ord, som kommer en på tungan, då man vill beskriva en svensk bank, men härvidlag passar det. Trots våta paraplyer och smutsiga galoscher och vassa vindar, så kan man inte låta bli att kalla den för hemtrevlig.
Kom man alltså in i Rönnebergs sparbank en förmiddag i ett eller annat ärende, så var det mycket vanligt, att man fann fröken Hilda Sallberg stickande på en stor, vit schal och fröken Gerda Kniberg sysslande med ett finare handarbete. Fröken Elise Malmros däremot läste för det mesta tidningar, för hon var en obeskrivligt flitig tidningsläserska, slukade väl ett dussin tidningar om dagen och håller kanske på med detta än i dag. När fröken Alma Kniberg, som skötte hushållet åt systern och sig själv, hade ordnat med inköp på torget och skickat av hjälphustrun, brukade hon också ta sin sömnad och sätta sig bakom skranket på en stol, som stod där för hennes räkning. Men hon satt inte tätt intill det långa, svarta skrivbordet och hade ingen räkenskapsbok framför sig, så att var och en kunde se, att hon var en utomstående.
Den besökande, vem helst det nu var, kunde aldrig märka, att fröken Malmros såg det allra minsta generad ut över att hon satt och läste tidningar, och inte heller tyckte de andra fröknarna, att de behövde skämmas för att de stickade och broderade. Varenda människa visste ju, att sparbanken var ganska ny och inte hade hunnit att få så värst många kunder. Därtill kom, att den hölls öppen från tio till två varenda dag hela veckan igenom, så att det var omöjligt för tre bankfröknar att fylla ut tiden med skrivgöra. Det skulle rent av ha sett illa ut, om de inte hade skaffat sig annan sysselsättning utan hade suttit med händerna i kors.
Förresten var det en utmärkt bank. Hur mycket man ville sätta in, togs det emot, och om någon kom och ville föröka sitt samlade kapital med en tjugufemöring, möttes också detta med välvilja. Några restriktioner i den vägen hörde jag aldrig talas om. Men det, som var svårt, det var att ta ut några av de pengar, som hade anförtrotts åt Rönnebergsbanken. Man märkte, att det uppstod en riktig förstämning i banklokalen, då det blev fråga om något i den vägen. Till och med fröken Alma Kniberg, som ändå var en utomstående, blickade upp från arbetet med en ogillande min. Man skyndade sig att förklara, att hyran skulle betalas eller att tvätträkningen hade kommit, för att visa, att det inte var fråga om något otillbörligt bortslösande av bankens anförtrodda egendom.
Herregud, en sådan glädje det blev i Rönnebergs sparbank, då en fattig stackare hade drivit upp sin sparbanksbok till hundra kronor. Det räknades som en heder för bankfröknarna, för styrelsen och för hela inrättningen.
Men när sparbankens egen omsättning hade nått upp till 500 000, då fick bankfröknarna av sina vänner en månadsros att ställa på det svarta skrivbordet. När den hade vuxit till 600 000, ställdes det till med kafferep i planteringen, och när den äntligen en dag nådde upp till millionen, så avåts en finare supé i den nya paviljongen på Sjöpromenaden.
SJÄLEN.
Det är ett lungsotssanatorium, som är anlagt ute på en stor naken hed. Så långt man kan se, finns inga andra byggnader, inga kullar, inga träd. Utsikten kan väl sägas vara mäktig, oändlig men är på samma gång tröstlöst enformig. Havet är inte långt borta. Det syns visserligen inte från sanatoriet, men det ger sin närhet till känna genom den fuktiga blåst, som nästan alltid jagar över heden och aldrig tyckes kunna komma till ro.
Över hela den vida heden växer ljung, som står i sin rikaste blomning, och ihopkrupen bland ljungtuvorna sitter en själ, en stackars liten människosjäl.
Den har dött och gått in i ett nytt liv för bara några timmar sedan. Nu sitter den där under ljungen och försöker att finna sig till rätta i sin nya tillvaro.
Den vet mycket väl, att den är död. Den har ett klart minne av allt, som har hänt den. Ännu i går låg den sjuk i läkarbostaden, som är uppförd bredvid den stora sanatoriebyggnaden. Den döda själen påminner sig tydligt, att den har varit gift med den förre överläkaren vid sanatoriet. Det var därför, som den bodde i läkarbostaden.
Men den stackars döda och hennes man ha inte bott där länge, bara några månader. Kort efter att de hade flyttat dit, överfölls mannen av en underlig sjukdom, tynade bort och dog utan att någon ens kunde säga namnet på den sjukdom, som dödade honom. Deras två barn överföllos av samma onda och gingo bort, de också, utan att någon bot kunde finnas. Till sist hade hon själv gripits av sjukdomen, precis på samma sätt som man och barn före henne. Och nu har hon dött ungefär vid sjutiden på morgonen. Någon, hon kan inte säga vem, kom in i sjukrummet, böjde sig över henne, lyfte henne med stor ömhet och rädsla för att göra henne illa upp ur bädden och
