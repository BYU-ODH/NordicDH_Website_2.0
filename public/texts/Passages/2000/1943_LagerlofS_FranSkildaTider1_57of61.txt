få barn kunna få den. Han hade blivit avhandlad i köken av pigor och matmödrar, just som om han varit en hund och ej kunnat fatta människors språk. Och så kan jag ju ha god rätt att säga, att tiggeriet riktigt gjort en man av honom.
På onsdagen gick Selander verkligen in till staden med tiggarpåsen. Och om det varit som vanligt, skulle han med krumbuktande och ljugande och bedjande ögonkast och väl anbragta tårar och hycklande välsignelser fått samlat nog, för att syskonen skulle bli mätta.
Men se nu hände det, att han ingenting fick på det första ställe han kom till. Och han blev genast som en spelare, som förlorar första spelet, han trodde, att det skulle gå honom illa hela dagen. Han blev orolig, då han betänkte hur många brödbitar han kunde behöva och hur han behövde smör eller kött för att muntra upp brödfödan och framför allt att det behövdes mjölk åt lillen, som just ej än förstod sig på att uppehålla livet med bara surlimpa.
Det var ganska tydligt, att gossens karaktär lidit av gårdagens händelser, ty han uppförde sig rätt oförnuftigt. Alldeles som om han ej tålt tanken på de små där hemma. Han drog av klocksträngar i sin iver, och då blev folk retat, så att han intet fick, och han knackade så hårt på köksdörrarna, att jungfrurna blevo nervösa och ej gåvo honom något bara därför.
Och då han skulle börja berätta, att mor gått ifrån honom och att han måste skaffa mat åt fyra syskon, slog han ej an den rätta tonen utan lade in för mycken salvelse i det, tyckte man. Han var alldeles misslyckad, den stackars Selander.
Ingen ville tro honom, ingen ville ge honom något. Annars visste han, att mor skulle skaffa mat ändå, nu då allt berodde på om han kunde tigga ihop mat, svek honom hans konst. Och alltsom dagen gick, såg han allt bättre för sig de små, som sutto på trappan och väntade honom. Det förefaller nästan skamligt att säga det om Selander, men det gick liksom kalla kårar utför ryggraden på honom, då han tänkte, att de skulle sitta på trappan och vänta honom och han komma hem tomhänt.
Han sökte förgäves uppmuntra sig med att ”drivarens” barn ej hade något att fordra av honom. I alla fall var det en förnedring, sedan de nu en gång gjorde det, att ej kunna hjälpa dem. Till det minsta skulle de förlora respekten för honom.
Hela dagen hade han gått ut och in i husen. Nu mörknade det, och han hade ingenting fått. Han for upp och ned för trapporna som en vansinnig, tills en poliskonstapel sade honom, att nu borde han gå hem. Då hade hungern och tröttheten alldeles gjort över med hans karaktärsstyrka. Den stackaren kunde knappt förmå sig att visa sig inför syskonen.
Där han kom över fäladen, såg han en mörk massa avteckna sig mot det öde tegelbrukets vita vägg. Han förstod genast, att det var hela högen av syskon, som stod och väntade. Selander knöt nävarna i mörkret och skakade dem åt dem. De trasungarna kunde han hava mest lust att slå ihjäl med ens. Ty att skaffa mat åt dem, det dugde han icke till.
Men se då, hör då, vad vilja de, dessa små syskon! Varför kunna de ej gå i säng utan stå kvar i hörnet, stickande sig undan för blåsten så gott sig göra lät? För att få säga honom, att de ha mat. Mat, Selander, fullt upp med mat!
Å, ingen av dem har kunnat somna, inte en gång lillen, förrän de fått tala om detta för Selander. Och då de finna, att han ingen har och att han svultit hela dagen, vill jublet ej taga någon ända. Och de föra in honom och tända upp en liten ljusstump för honom och duka upp för honom. Där är ett stort bröd, så stort, att det aldrig tycks kunna taga slut, och där är smör, en hel tung klump smör, och mjölk, en hel kruka. Och syskonen, som redan ätit, sitta och se på honom, som äter, och berätta, att ett par fruntimmer, som gått förbi och sett dem sitta på sin trappa, börjat tala med dem och frågat dem hur de hade det och sedan de hört, att deras mor var borta, hade de gått bort och skaffat detta myckna.
Selander satt och mumsade en stund och sade ingenting. Så sade han plötsligen till Elfrida Maria: ”Hör du, låna mig lillen.”
Och det var första gången i hans liv, som lillen blivit omhändertagen av Selander. Men det var, som om detta just skulle varit lillens allra livligaste önskan, ty han gav till ett litet rop av förnöjelse, då han blev lyftad upp i Selanders knä, och sträckte genast upp sin hand i hans ansikte för att klappa honom. Och Selander lät honom hoppa på knäet och gjorde miner åt honom, och lillen strålade, som om han vore kommen i Abrahams sköte.
”Kom nu till mig, lillen”, sade Elfrida Maria. ”Selander blir trött.” Och hon gick fram för att lyfta ned honom.
Men lillen ville ej bort, och Selander gav med ett fördragsamt leende till känna, att han kunde få sitta kvar. Och slutet blev, att lillen sov i Selanders säng hela natten. Så att nu hade det blivit ingenting mindre än en riktig barnsköterska av Selander. Han var glad, att sjörövarna icke sågo honom.
Nu fanns det ju mat i huset, så att Selander gott och väl kunnat vara nere vid sjön hela dagen och arbeta på att mura upp taket på tånghyddan, men även i en så fast karaktär som hans fanns en spricka, och den höll på att vidgas till en avgrund, vari hela Selander kunde uppslukas. Och tänk, att den lilla sprickan var hans lust att spela herre i eget hus. Den såg så oskyldig ut som någon, och nu höll den, som sagt, på att sluka hela Selander.
Ty på torsdagen tog han sig först för att städa hemma och att tvätta lillen och bädda upp sängarna och sopa golvet. Och han höll Elfrida Maria och Rosandra i en verksamhet, som ej ens mor själv under sina värsta dagar kunnat göra skarpare. Men sedan drog han med lillen på armen och de andra barnen i hälarna på sig ut på upptäcktsfärder in i det gamla tegelbruket. Och det hände sig, att de funno en mängd halmviskor, som de buro hem till bränsle. Och så hittade de på att väta en klump ler och så försökte de i flera timmar den leken att göra tallrikar och fat och dockor och lergökar. Av detta hade de sådan förnöjelse, att det blev deras sysselsättning under alla dessa ensamhetens dagar. De blevo ej så fina av den just, men de företogo sig intet slags okynne. De stulo inga leksaker från grannarnas barn, de varken grälade eller skreko utan sutto ganska beskedliga vid sina lerklumpar.
Selander själv fann, att syskonen ej voro något dåligt sällskap. De voro så lydiga och fulla av beundran. Bland stadens gatpojkar spelade han egentligen bara en betjäntroll, här var han kungen själv. Han började nästan hålla av trasungarna, och lillen tyckte han var en hel karl. Hur Selander bar sig åt med honom, så bara skrattade han och var nöjd. Och när han skurade honom ren med vatten och såpa, så log han likafullt.
”Det är karaktär på dig”, sade Selander.
Nu är det ingenting annat att berätta än Selanders undergång, hur han alldeles kom att upphöra att vara Selander. Och hur hans karaktär upplöstes och hans självkänsla förflyktigade, så att han blev hjälplös och svag som vi alla! Det kan ju vara, att detta är sorgligt, men det måste ändå berättas, ty det hör till historien.
På fredagsmorgonen stod Selander i ett kök i staden och rabblade upp böner av den vanliga sorten. Nu hade de åter alldeles ingen mat.
”Vad heter du?” frågade jungfrun.
”Selander”, svarade han med sin vanliga röst, men strax därpå återföll han i tiggartonen. ”Å, ge oss för all del litet mat. Mor har gått bort, och vi äro fem barn hemma, som ingenting hava att äta.”
”Vänta litet!”
Och jungfrun gick in i rummen efter frun. En underlig varelse tyckte gossen denna vara, då hon visade sig. Nästan okroppslig, bara en stor lugg och stora ögon. Genast började han rabbla upp sin läxa, och nu var den väl inövad och överläst, så att han skulle bli trodd.
Men den lilla frun lade sin hand på gossens huvud och såg på honom med något varmt och strålande i blicken men också med något av ömkan, som om hon tyckt synd om honom. Och det var därför att hon ej visste, att Selander var en karaktär, ty ingen brukar ha medlidande med en sådan.
”Så att du är Selander”, sade hon, ”den verklige Selander.”
Och gossen, som alls ej förstod henne, började sin ramsa för tredje gången.
”Å tyst!” sade hon. ”Kom inte med de där dumheterna.”
Så började hon kommendera jungfrun med den lustigaste röst. ”Raskt nu, Emma, mat åt Selander! Bjud på kaffe och smörgås på vitt bröd. Och sätt förresten fram det bästa du har, Emma, eftersom detta är Selander, Selander, Selander.”
Och hon skrattade och nickade åt honom och var mycket överspänd.
Sedan, då hon läste i Selanders skarpa, grå ögon, att han än höll henne för tokig, än trodde, att hon gjorde narr av honom, så berättade hon för honom, att fröknarna, som varit och hjälpt dem, talat om för henne hur han sörjde för sina små syskon. Så gav hon honom ett par kronor att köpa mat för, riktig mat, fläsk och potatis och mjölk och bröd. ”Och om mor ej kommer hem på måndag, så kommer du hit och talar om”, sade hon. ”Och kommer hon, så kommer du ändå, förstår du. Och Gud vare med dig, Selander, och välsigne dig för vad du gör för dina små syskon!”
Och nu, då hon riktigt hunnit att betänka vad denna lille man haft att dragas med under veckan och hur liten han var och hur hjälplös, medan fyra andra ännu mindre och hjälplösare litade på honom, blev hon rörd, och Selander, som stod och betraktade henne med skarpa blickar, såg, att det var tårar i hennes ögon, fastän hon tycktes skämta. Då blev hans blick allt mer och mer frågande, liksom hungrig, men hon skämdes över sin rörelse både för gossens och jungfruns skull och flydde ut ur köket nästan som en brottsling.
Men de där tårarna torde väl hava varit med bland allt det, som i dessa dagar bröt in över gossen och smälte bort hans karaktär och gjorde honom till en vanlig, tarvlig människa.
Men det, som verkade mest på honom, var dock arbetarhustrurnas omvändelse. Den försiggick ej förrän på söndagen, men då var ock Selander nästan utom sig. Ty fast han kunde skaffa mat, så var det så mycket annat, som han ej kunde ställa med. Rummen, där de bodde, började se ut som uthus, och han visste ej hur han skulle bli av med smuts och stank. Lillen var bestämt inte riktigt frisk, han var blek och hålögd, och de andra hade blivit så trasiga, att det ej var tänkbart att sätta på lappar.
Allra värst var det att laga riktig mat. De måste nöja sig med att äta smörgås, ty något annat kunde de icke laga.
Och under hela veckan gingo stora människor, kvinnor med egna barn och gamla mormödrar och karlar med starka armar och rätt godmodiga lynnen, och sågo på barnens elände och övergivenhet utan att tala till dem, utan att göra något försök att hjälpa dem. Ty som jag sagt det redan, i deras hjärtan var upprest en hel mur av hat, och där stodo de och fröjdade sig åt barnens nöd, liksom folket i en belägrad stad skulle stå på vallarna och fröjda sig åt belägringshärens nederlag. Men alltsom dagarna gingo, kom det dock en skräck och en vaknande oro över dem, och de fruktade sig vid att se de övergivne
