liksom hade gått vilse. Och farbror kan ju förstå hur detta skulle ta honom. Bara att se de kända ansiktena var att påminnas om allt gammalt, som han älskade, och att nu därtill höra, att de kände sig i behov av någon, som kunde hjälpa dem att vandra på rätta vägar! Jag förstår inte, att han kunde säja nej.»
»Och det var alltsammans bara för den där hjälpprästens skull?» skjuter Elin in.
»Ja, han hade ju sökt, han stod på förslaget, och morbror Alfred tänkte sig, att om bara inte han tog emot kallelsen, så kanske att den andre kunde bli vald. Gunnarskogsbönderna försökte övertyga morbror om att hjälpprästen ville de inte ha, men morbror sa till dem, att han hoppades, att de skulle ändra sig därvidlag. Nej, det komme de aldrig att göra. De hade haft en sjuklig kyrkoherde länge nog. Hjälpprästen var gammal och sjuklig, han med. Om det var för hans skull, som morbror sa nej, så var det alldeles onödigt.»
»Men han höll i sig?» frågar pappa, och nu ser jag hur det rycker och sliter i de små rynkorna under pappas ögon, såsom det brukar göra, när han har svårt att hålla tårarna tillbaka.
»Ja, farbror, det gjorde han. Men natten efter sedan Gunnarskogsbönderna hade talat med honom, sov han inte en blund. Jag hörde honom gå inne i ämbetsrummet fram och tillbaka, tillbaka och fram.»
»Det var mig en baddare,» säger pappa för tredje gången.
»Jag tycker, att de borde ta honom till biskop,» säger faster Lovisa, och då börjar vi alla skratta och ropa, att det har hon så rätt i.
Vi är så lyckliga över att någon, som vi känner, har gjort något så ståtligt, så vi vill aldrig gå och lägga oss.
Och jag är inte det minsta ledsen för det där, som Aline sa till mig, när vi var ute och gick efter middagen. Jag hade aldrig tagit mig det så värst nära, men nu är det alldeles glömt. Om jag kunde göra något i samma väg som pastor Unger, det tycker jag skulle vara förmer än att skriva den vackraste av alla böcker i världen.
Men tänk, att när jag till sist har kommit i säng, så drömmer jag, att jag sitter och försöker att skriva något vackert om pastor Unger! Och mittunder det jag skriver som ivrigast, kommer moster Maria Unger och säger, att det är bäst, att jag låter bli, för jag duger ju rakt inte till att skriva. Det har hon hört från alla håll.
Och när hon säger detta, så blir jag så förfärligt ledsen. Det känns, som om jag skulle dö, och jag vaknar vid att tårarna sköljer över mitt ansikte. Snart förstår jag, att det bara var en dröm, men jag har ont i hjärtat, det dunkar och värker i flera timmar, fast det kan jag ju inte riktigt veta, för jag ligger i mörkret och kan inte se på klockan.
Jag kan inte förstå varför det skulle göra så ont i mitt hjärta, därför att moster Maria Unger sa så där till mig i drömmen. Jag var ju inte alls ledsen förut, när Aline talade vid mig om detsamma mittpå dagen.
Jag vänder mig på höger och vänster sida, jag trycker händerna hårt, hårt mot hjärtat, men det dunkar och värker i alla fall. Till sist hittar jag på att säga till hjärtat, att det inte ska vara så bedrövat, för jag ska nog skriva böcker, när jag blir stor, jag ska inte låta skrämma mig.
Och när jag har sagt så där några gånger till hjärtat, så börjar det att lugna sig. Det slutar opp att värka, och jag somnar in omigen.
Nästa morgon säger jag till mig själv, medan jag ännu ligger och inte är riktigt vaken:
»Jag är ändå tvungen att skriva romaner, när jag blir stor. Det är det, som jag är född till.»
Och jag känner mig lycklig och glad över att det där är avgjort. Förut, innan Aline sökte avråda mig, var det bara något obestämt och svävande, men nu är det riktigt säkert.
PÅSKKÄRINGEN.
Och vi tycker, att det är så roligt, att det är påskafton.
Mittpå eftermiddagen på påskafton brukar alltid ett par av pigorna smyga sig ut ur köket med ett bylte kläder under armen och gå ner på lagårdsrännet. De gör det så hemligt som möjligt, för att vi barn inte ska märka något, men vi vet i alla fall, att de går ut för att göra i ordning en påskkäring.
Vi har så väl reda på alltsammans, därför att Barn-Maja har talat om det för oss. Där nere på lagårdsrännet brukar pigorna leta reda på en lång och smal säck, som de stoppar full med hö och halm. När det är gjort, kläder de på säcken en gammal trasig och smutsig kjol, den sämsta de kan finna, och en tröja, som är blanksliten framtill och har hål för armbågen. Tröjärmarna fyller de också med hö och halm, för att de ska se runda och naturliga ut, men att det sticker fram halmstrån ur ärmen i stället för händer och fingrar, det bryr de sig inte ett dugg om.
Därefter gör pigorna ett huvud åt påskkäringen av en kökshandduk, som är både grov och grå. De knyter ihop den i alla fyra hörnen, stoppar den full med hö, ritar med ett kol ut ögon, näsa, mun och ett par hårstripor, binder fast den på halmsäcken och sätter ovanpå alltsammans den där gamla hattskrollan, som hushållerskan brukar begagna om sommaren, när hon ska ta in en bisvärm.
När påskkäringen är så pass i ordning, bärs hon från lagårdsrännet opp till stora byggningen. In i huset törs inte pigorna bära henne, utan de stannar med henne mittför stora trappan och hämtar ut en köksstol, där de sätter ner henne. Ifrån brygghuset hämtar de sedan opp den långa ugnsrakan och sopan och ställer dem på sned bakom köksstolen, för om inte påskkäringen hade sopa och raka med sig, skulle ingen människa förstå vad hon är för en. De brukar också binda fast vid förklädsbandet ett smutsigt kohorn, som är fullt med sådan där trollsmörja, som trollkäringar använder, när de vill fara till Blåkulla. I hornet sätter de en lång fjäder, och allra sist hänger de en gammal postväska om halsen på henne.
Därpå går pigorna in i köket, och hushållerskan kommer in i barnkammarn och berättar, att en av de där otäcka trollkäringarna, som är ute och flyger var påskafton, har ramlat ner på gården på Mårbacka. »Ho setter å viler sej utanför trappa,» säger hushållerskan, »å ho ä allt så stygg å se på, så att dä ä int värt, att barna går ut nu på e stunn, inna ho har fått ge sej i väg.»
Men vi förstår vad meningen är, så att vi rusar förbi hushållerskan och utför trappan för att få se på påskkäringen. Pappa brukar komma med ut, men mamma och faster stannar inne, för de har sett så många påskkäringar förut i sin dar, säger de.
När som vi kommer ut på trappan och ser, att påskkäringen sitter där och glor på oss med sina sotögon, så låtsar vi, att vi blir ängsliga och tror, att det är en riktig trollpacka, som är på väg till Blåkulla, fastän hon nu sitter och vilar sig på en köksstol utanför ingången till Mårbacka. Vi är inte det minsta rädda för henne, för vi vet, att hon inte är annat än en halmdocka, men det hör till, att vi ska vara ängsliga, annars hade de två pigorna, som har gjort i ordning påskkäringen åt oss, ingenting för allt sitt arbete.
När vi en stund har stått och betraktat påskkäringen på avstånd, så brukar vi smyga utför trappstegen och närma oss henne så sakta och försiktigt. Påskkäringen håller sig dyr stilla, hur nära vi än kommer, och till sist tar en av oss mod till sig och stoppar ner handen i postväskan. Den gamla avdankade postväskan brukar se pösande full ut, vi har allt haft ett gott öga till den hela tiden. Men den, som har stoppat ner handen i väskan, kan inte låta bli att skrika till, inte av förskräckelse, men av förtjusning, för hela väskan är full av brev. Vi får opp hela händer fulla av stora, lackade brev. Fjädrar sitter det i dem allihop, likasom hade de kommit flygande, och de är allesammans adresserade till Johan eller Anna eller Selma eller Gerda. Vi barn får dem allesammans, de stora får ingenting.
Så snart som vi har håvat in breven, brukar vi överge påskkäringen. Vi går in och sätter oss kring bordet i matsalen och bryter påskbreven. Och det är ett så roligt göra, för påskbrev, de är inte skrivna med svart bläck som andra brev, utan de är målade. Mittpå papperet står en färglagd påskgubbe eller påskkäring, en i vart brev, med fullt av sopor och räkor och horn och annan påskdoning i händerna.
Det är många olika slags brev, som vi får. Somliga är ihopkluddade av riktiga småbarn, på andra märks det, att de stora har varit framme och hjälpt till. Det är inte alla, som är så värst vackra, men det frågar vi inte så mycket efter. Det viktigaste är att få många, för det kan en skryta med sedan, när en kommer till kyrkan och träffar kusinerna ifrån Gårdsjö.
Det är för resten inte sant heller, att det inte brukar vara något skrivet i påskbreven. Ibland är de alldeles fullskrivna, men då är det alltid med vers. Men det är inte så mycken glädje med verserna, för det är bara gamla påskrim, som kommer igen år efter år och som vi allaredan kan utantill.
Och vi låtsar alltid, att vi är så förvånade över att vi kan få så många påskbrev med den flygande påskkäringen, men egentligen så har vi allt väntat på att de skulle komma. För vi har ju själva under hela mars månad använt varenda ledig stund till att rita och måla, och vi har skickat ut påskbrev till varenda herrgård i trakten. Och vi vet allt, att de har arbetat på samma sätt på de andra herrgårdarna och att breven, som påskkäringen kommer med, är gjorda på Gårdsjö eller Herrestad eller Visteberg eller någon annan herrgård.
När vi nu en stund har tittat på påskbreven och jämfört dem och funderat ut vem som har skickat dem, så brukar vi komma ihåg påskkäringen och gå ut på förstubron för att titta på henne än ett tag. Men när vi då kommer ut, så är stolen tom, påskkäringen försvunnen och ugnsrakan och sopan likaså. Och då låtsar vi, att påskkäringen har haft bråttom att komma till Blåkulla och flugit åstad, så snart som hon har fått lämna fram sina påskbrev.
Och vi skrattar och säger, att det är väl, att hon har gett sig av, för nu kommer Per i Berlin, som är finne och har jägarblod i kroppen, ut ur kontoret, där han har varit och laddat pappas två bössor. Han ställer sig på stenhällen framför kontorsdörrn och skjuter av bössorna rätt opp i luften. Vi förstår ju, att han skjuter efter påskkäringarna, fastän vi aldrig kan få syn på dem, men Per i Berlin, som är finne, kan se mer än andra, så att han vet väl vad han gör.
Och nu i år har vi målat ännu fler påskbrev än vanligt, för Elin Laurell är inte så sträng med läxorna, som Aline var, så att vi har mer gott om tid. Barnkammarn på Mårbacka har varit som en riktig målarverkstad med färger och färgkoppar över högt och lågt. Allra mest brått har det naturligtvis varit i påskveckan, sedan Elin hade rest till Karlstad för att hälsa på släktingar. Pappa har varit rent förtvivlad, därför att vi tiggde av honom allt, vad han ägde av fint, vitt papper, och till sist sa han ifrån, att vi fick nöja oss med gult halmpapper. De vackra röda och blå färgerna, som vi alla ville måla med, tog slut i våra färglådor, så att vi oupphörligen
