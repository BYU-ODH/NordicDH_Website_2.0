komm i gång mä handeln. Jag vet, att Agust Bonander är i stan. Jag har int velat gör affärer mä’n förut, för att han är en filur, men nu ska jag gå te’n.»
Hon tycktes än en gång vänta på svar, men då intet kom, böjde hon sig ner över säcken och började snöra ihop den. Fingrarna rörde sig med förtvivlad hast, men söljorna voro många, och mamsell Jaquette förstod, att om hon ville säga eller göra något för att beveka sin far, så hade hon ännu tid på sig.
Och mamsell Jaquette ville nog, men hon visste alls inte hur hon skulle bära sig åt. Det var för mycket, som stod i vägen.
Översten var ännu en stark och reslig man. Han var inte hopsjunken eller åldrad som överstinnan. Men han hade fått många djupa rynkor i pannan, och i ögonen märktes en brännande och stickande glöd, som tycktes näras från en inre brand, som aldrig ville slockna. Mamsell Jaquette kände ofta större medlidande med sin far än med sin mor. Minnet är en dyrbar gåva, men kanske är det bättre att mista det än att låta det nära ett hat, som aldrig kan blidkas eller släckas.
Det fanns endast en nyckel, som öppnade vägen till överstens barmhärtighet, och mamsell Jaquette visste nog vad den nyckeln hette, men hon begrep inte hur hon skulle få någon användning för den.
Helt hastigt tycktes mamsell Jaquette ha tröttnat på alltsammans. Hon lämnade de båda stridande åt sitt öde och gick sin väg.
Hon var dock inte länge borta. I samma ögonblick, som svägerskan stod med säcken upphissad på ryggen, färdig att gå, visade sig mamsell Jaquette, denna gång iklädd kappa och hatt. Hon gick genast fram till fadern och räckte honom handen.
»Ja, farväl då så länge, söta far!»
Översten såg upp från sina papper. »Vad är det med dig? Vart ska du ta vägen?»
»Jag ska följa med Anna, söta far.»
»Är du nu rent galen?»
»Visst inte, söta far. Men då jag i förra månaden fyllde tretti år, så var söta far så innerligen god och skänkte mig sin vackra lantgård härutanför staden. Jag förstår, att söta far önskar, att jag ska flytta dit, då söta far är borta, och där är också så trevligt och väl ombonat och även litet husdjur och trädgård att ställa med, så att ingen kan önska sig ett bättre hem. Men för mig blir det väl någon råd också dessförutan, och med söta fars tillåtelse är det nu min mening att skänka gården till min svägerska. Jag ämnar följa henne dit ut nu genast och stanna hos henne den första tiden, åtminstone så länge tills det lilla barnet är fött.»
Översten hade sprungit upp. Han såg inte vidare blid ut.
»Nej, så min själ ...»
Men översten och hans döttrar hade alltid varit mycket förtroliga vänner, och mamsell Jaquette var inte alls rädd för honom. Hon var bara helt ovan vid att gripa in och besluta och ordna. Hon hade aldrig behövt göra något i den vägen i hela sitt liv.
»Söta far har gett mig egendomen med lagfaret gåvobrev», sade hon, »så att söta far kan inte ta den tillbaka. Och Anna kommer att sköta den mycket bättre än jag. Söta far låter oss aldrig tala om Karl-Artur, därför vet inte söta far vilken duktig hustru han har. Eva och jag har många gånger önskat, att vi kunde visa henne en vänlighet, men vi har inte torts för söta far.»
Mamsell Jaquette stod där med röda rosor på de redan en smula vissnade kinderna och utbredde sig med riktig förtjusning över sin plan.
»När det blir sommar, kommer nog söta far och söta mor att ro ner till Älvsnäs och hälsa på barnbarnet. Det ska bli så roligt att få ta emot er. Söta mor kommer att leva upp på nytt.»
Det ryckte till i överstens ansikte. Han hade inte förut tänkt på hur han skulle kunna reda sig med överstinnan, om Jaquette lämnade hemmet.
»Ska du bli så länge borta!» sade han. »Vem ska då läsa högt för söta mor?»
»Söta far får säga till Eva, att hon kommer hit och läser några timmar var för- och eftermiddag. Eller kanske att söta far tycker, att det blir bättre att engagera en ny sköterska?»
Översten stack ner händerna i västfickorna och visslade. Han tänkte på vilket elände det brukade bli, då Eva skulle läsa för söta mor. Han visste också, att ingen sköterska i världen stod ut med att läsa Karl-Arturs studentbrev dag ut och dag in. Jaquette var den enda, som inte förlorade tålamodet.
»Hör du, Jaquette!» sade översten. »Vad vill du ha för att du låter bli den här galenskapen?»
»Tre tusen riksdaler, söta far.»
Översten drog ut en låda i skrivbordet. Han plockade fram tre stora sedelbuntar och lämnade dem till mamsell Jaquette. Hon i sin tur stoppade dem i sin svägerskas ficka och kysste henne.
»Kära Anna!» sade hon. »Det är någon, som har farit för omilt fram med dig, det ser jag. Men när du kommer hem och sitter i lugn i din by, så tänk på att du ändå har fått pröva på hur livet ger och tar!»
Hon följde därefter svägerskan till trädgårdsgrinden. Och mamsell Jaquette tyckte sig märka, att hennes ögon glimmade en liten smula mindre hårda och elaka, då de skildes åt.
Därpå lade mamsell Jaquette av sig kappa och hatt och gick uppför trappan och satte sig vid kabinettsfönstret mittemot sin mor. Hon lade brevbunten i sitt knä, och hon började läsa vackert och med utmärkt betoning. Den vanliga malören, att hon hoppade från ett brev till ett annat, inträffade alltemellanåt. Men denna dag var det inte folkströmmen på Västra bron, som förströdde mamsell Jaquette. Hon satt i stället och drömde om att hon och svägerskan hade flyttat till lantgården, att det lilla brorsbarnet hade kommit till världen, att hon själv levde ett liv i arbete för något ungt och växande och inte bara för det gamla och bortvissnande.
Annstu Lisa.
Det såg verkligen ut, som om mamsell Jaquettes vänlighet skulle ha gjort intryck på hennes stackars svägerska.
»Sir du nu, du Anna, det är int slut mä all redbarhet och rättvisa i väla», måtte hon ha sagt till sig själv. »Du är int tvungen te å löp sta ända te Medstubyn för å råka på snällt folk.»
För att säga sanningen, föreföll det henne kanske inte så särdeles aptitligt vid närmare eftertanke att vända tillbaka till hemtrakten och ta emot alla de försmädligheter, som skulle bjudas henne. »Var det int detta jag sa: ho dugde int te å bli prästfru», skulle det heta på alla håll och kanter ända från länsmansfrun till småmasarna, som lärde sig läsa vid det stora bordet i klockar Medbergs skolstuga.
Dessutom hade hon alltid tyckt om pengar, och att gå med tre tusen riksdaler i fickan kunde nog göra hennes vandring lättare. Hon hade fått något att fundera på, där hon gick.
Egentligen hade hon alltid trivts mycket bra i den lilla stugan ovanför doktorsträdgården, och hon började undra om det inte vore en dumhet att överge den. Skulle det inte vara klokare att köpa in några tunnland åker, sätta upp en lagård, skaffa boskap? Om Gud gåve sin lycka till, så kunde hon om några år sitta i en välbärgad gård.
Hur som helst, begav hon sig inte norr ut upp genom Klarälvsdalen, som hade varit genaste vägen till hemtrakten, utan hon vandrade landsvägen öster ut utmed Vänerstranden, vilket tycktes vara rätta leden för den, som ämnade sig till Korskyrka.
Vad mannen beträffar, så hade hon ingen tanke på annat, än att hon skulle finna honom sittande vid skrivbordet i sitt herrskapsaktiga rum alldeles som vanligt. Och inte heller trodde hon, att han skulle göra några svårigheter med att återupptaga samlivet.
»Han ska fäll alltid ha nån, som städar åt sej och kokar hans mat», tänkte hon. »Vi får hoppas, att han tar te tacka mä mej likaså gärna som mä e anna.»
Som man ser, hade hon haft gott av att vara i rörelse i den friska vårluften och framför allt av mamsell Jaquettes vänlighet. Hennes upprörda känslor hade lagt sig till ro. Hon kunde se saker och ting sådana de voro utan att blåsa upp ett helt berg av ett sandkorn.
Mil på mil vandrade hon genom det präktiga jordbrukslandet öster om Karlstad. Hon såg herrgårdar och byar utströdda över slätten. Åkrarna fingo här breda ut sig utan att beständigt avbrytas av bergåsar. Skogarna hade fått maka åt sig ända bortåt synranden. Med sina tre tusen riksdaler på fickan betraktade hon dessa bygder med ett alldeles nytt intresse. »Kanske att en gjorde rättast i å bli stannandes här», tänkte hon. »En skulle fäll aldrig ha sett ett så bekvämt land för plogen.»
Man kan vara viss om att hon noga granskade varje gård, som hon gick förbi. Överallt fann hon något att lära och att fundera över. Hon hade fått upp ögonen för den yttre världen. Tankarna rörde sig inte mer i en trång cirkel kring de tio barnen, Thea, Karl-Artur och hennes fruktan för straff.
Då hon hade passerat förbi en av traktens små vita kyrkor, råkade hon rätt upp i en liten vårmarknad. Där funnos ungefär samma säljare och samma varor, samma stånd och fladdrande skyltar som på marknaden i Korskyrka för någon vecka sedan. Men som det led framemot slutet av dagen, hade folkskarorna, som rörde sig mellan stånden, hunnit att förse sig med brännvin. Uppsluppenheten var vildare och råare. Från alla håll hördes gräl och oväsen. I synnerhet hästbytare och skojare voro i stridshumör. Man kunde vänta sig, att det hela när som helst skulle förbytas i ett stort slagsmål. Anna Svärd, som förstod sig på sådant, skyndade på stegen för att komma ut ur vimlet, innan striden skulle braka lös.
Helt hastigt kom hon dock att höra något, som förmådde henne att stanna och lyssna. Mittibland människornas prat, positivens gnissel, boskapens bölande, fordonens rassel, mittibland hela det väldiga marknadssorlet höjde sig en kvinnostämma till att sjunga en psalm. Den steg mot höjden hög, frisk, underbart klar och hörbar vida omkring. Var och en, som förnam den, måste fråga sig om det inte var genom något himmelskt under, som denna sköna sång steg upp ur det råa, rytande oväsendet.
Marknadsfolket blev verkligen slaget av förvåning. Man upphörde att handla och pruta, man hejdade sig mitt i ett samtal, man dröjde med brännvinsflaskan i handen utan att föra den till munnen.
Den sjungande hade ställt sig på en så kallad skojarvagn, ett enkelt åkdon utan vare sig säten eller sufflett, för att komma högre än mängdens huvuden. Hon var liten och fet, klädd i en slät, svart kappa, ansiktsdragen voro fula, ögonen utstående och vattniga.
Hon hade redan fått en hel krets av åhörare omkring sig. Man kände sig litet besviken över att den, som kunde sjunga så ljuvligt, inte också var vacker, men sångens skönhet var sådan, att man tåligt stod kvar och lyssnade.
»Om det int vor omöjligt ...», tänkte Anna Svärd. »Men jag ser förstås miste.»
Hon ville inte tro sina ögons vittnesbörd. Hon sade till sig själv, att denna kvinna under sången hade fått över sig något vackert, något rent och heligt. Hon hade aldrig märkt något sådant hos den där andra, som den sjungande liknade.
Psalmen var slut. Kvinnan steg ner från vagnen, och en man, som förut hade stått bland åhörarna, tog hennes plats.
Han var klädd i gråa vadmalskläder och hade på huvudet en bredskyggig hatt. Denna ryckte han genast av sig, kastade ner den på vagnsbottnen och stod sedan ett par sekunder med knäppta händer och fällda ögonlock, försänkt i bön. Vinden lekte i hans hår och kastade det ner över pannan, varigenom ansiktets lysande blekhet blev än mera märkbar. Som han stod där, kom en stråle solsken, göt sitt skimmer över honom, gjorde det fina ansiktet nästan genomskinligt, inramade det för ett par ögonblick i en gloria. Det var, som om solskenet hade velat hjälpa till att draga blickarna till honom.

