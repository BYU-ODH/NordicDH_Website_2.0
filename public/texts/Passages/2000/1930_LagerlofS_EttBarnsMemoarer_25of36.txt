att få sitta i hans knä och stryka över hans hand. Morbror Schenson behöver alls inte säga något till henne. Hon är nöjd, bara hon får vara nära honom.
Och vi tycker ju också om vår pappa och säger, att han är den snällaste på jorden, men det är ändå inte på samma sätt.
Det är, som om Alma skulle dö, om inte hennes pappa tyckte om henne.
Och om Alma tror, att det är någon, som hennes pappa tycker mer om än henne, så blir hon alldeles förtvivlad, och då hatar hon den människan, så att hon skulle vilja mörda henne.
Och jag tror nog inte, att Alma skulle vilja ha en styvmor, men inte därför, att hon vore rädd för att den styvmodern skulle bli elak mot henne, utan därför, att hon skulle vara rädd för att morbror Schenson skulle tycka mer om styvmodern än om henne.
Vi brukar tala med Alma om allting, men om det där, att morbror Schenson skulle gifta sig med faster Lovisa, har vi inte sagt något. Vi tycker, att det är bäst, att morbror själv talar med henne om den saken.
Men en gång står Barn-Maja inne i barnkammarn och hjälper Alma med att kamma sig, för vi väntar främmande, och då frågar Barn-Maja Alma vad hon tycker om, att hon ska få styvmor.
Och Alma far opp ur stolen och sliter till sig håret ur händerna på Barn-Maja och ställer sig rätt framför henne.
»Vad är det Barn-Maja pratar?» frågar hon, och hon talar med en så hård och grov röst. Den är inte alls lik hennes vanliga.
Och det är, som om Barn-Maja skulle bli rädd. »Ja, dä kanske ingenting ä. Dä ä väl bare sånt, som folk inbiller sej,» säger hon.
Men Alma tar henne i strängt förhör. »Är det faster Lovisa, som Barn-Maja menar?» säger hon.
»E snällare styvmor kunne då allri Alma få,» säger Barn-Maja och söker få henne god igen.
Men det är ingen möjlighet att få Alma god, när det blir fråga om en styvmor.
Hon tar en raderkniv, som ligger på bordet, den är bara liten och oskadlig, men Alma svänger den framför ansiktet på Barn-Maja, som om den vore en vedyxa.
»Pappa kan gifta sig med faster Lovisa eller vem han vill,» säger hon, »men han vet hur det går, om han gör det.»
Alma har så vackra, blå ögon med långa, svarta ögonfransar, de är riktigt förtjusande, det säger alla människor. Men i det ögonblicket, när Alma står så där och svänger kniven framför Barn-Maja, ser jag något så märkvärdigt. Det är samma blick i Almas ögon som i den där tokiga fasterns, som jag hade sett i trappan i Karlstad.
»Alma ska väl inte sticke ihjäl nån heller,» säger Barn-Maja.
»Neej, det ska jag inte,» säger Alma, »men jag går i Klarälven. Och det vet pappa.»
Och fastän Alma bara är en så liten tös, så vet vi, att hon menar allvar. Och vi förstår, att morbror Schenson måste låta bli att gifta sig. Annars skulle hans lilla söta flicka bli tokig liksom hans syster.
Och det gör han inte heller. Sedan Alma har rest tillbaka till Gårdsjö igen, så blir han litet mindre påfallande artig mot faster Lovisa, och hon lagar inte mer så många goda efterrätter.
Annars är allt som förr, åtminstone så vitt som vi barn kan förstå.
DAMMEN.
1.
Och fastän jag nu är tretton år, kommer jag allt ihåg den gamla ankdammen, som fanns på Mårbacka, när som vi var små.
Den var liten och rund, och om somrarna var den så full av grodyngel, att den var alldeles svart. Fram på hösten blev den överväxt med någonting grönt, som täckte den som en skiva, och det var vi nästan glada åt, för på det sättet slapp vi att se grodungarna.
Vattnet i den gamla ankdammen var så smutsigt och grumligt, att det inte gick an att skölja tvättkläder i det, och inte heller kunde en bada där, därför att där fanns så mycket hästiglar, och om en får en hästigel på sig, så lossnar den aldrig, utan den suger i sig allt blod, som en har i sin kropp. Hushållerskan säger, att de är ännu farligare än de stora blodiglarna, som hon har stående i en vattenkaraff i köksfönstret, för att de ska suga ut blodet på dem, som får tandvärk och blir uppsvällda i ansiktet.
Jag kan rakt inte minnas, att vi hade någon glädje av dammen, så länge som den stod öppen, men då den frös till på hösten, var det en annan sak. Vi var så glada den morgonen, när vi fick höra av Barn-Maja, att isen bar, att vi knappt visste hur vi skulle hinna att få på oss kläderna.
Pappa kom själv och stötte med käppen i istaket för att känna efter, att det höll, så att det inte skulle gå med oss såsom med kung Ring och Ingeborg, när de for på gästabud, och vi letade fram alla våra gamla skridskor från vindskontoret och sprang ut med dem till stalldrängen, för att han skulle slipa dem och sätta i nya remmar, där sådana behövdes.
Och vi var så förfärligt förtjusta i att gå på skridskor, när som vi var små. Vi brydde oss rakt inte om, att vi bara hade en liten damm att gå på. Och när det kom snö fram emot jul, så hade vi ett så gruvligt besvär med att hålla vår skridskobana klar. Vi sopade och vi skottade, ända tills att det stora trettondagsyrvädret kom. Då blev vi tvungna att ge tappt och fick i stället ta till med att åka kälkbacke.
Och ibland hörde vi hur folk sa till pappa, att det var besynnerligt, att han, som var en sådan skönhetsälskare, kunde låta ankdammen ligga kvar, där den låg, och inte dikade ut den. Den var ju inte till någon nytta, sa de, ja, det kunde till och med vara skadligt med den otäcka stanken, som steg opp ur den, då det var som varmast om somrarna. Och så tätt invid vägen låg den, att ingen, som kom åkande till Mårbacka, kunde undgå att se den. Självaste faster Lovisa, som annars troget höll fast vid allt gammalt, brukade säga till pappa, att den där dammen var en vanprydnad för hela gården.
Vi barn blev så ängsliga, var gång som någon talade med pappa om att han skulle ta bort ankdammen. För inte brydde vi oss om, att den var full av grodyngel eller att det inte luktade riktigt friskt ur den om sommaren. Vi tänkte bara på skridskoåkningen. Jag ska säga, att det är inte så mycket roligt, som en kan ta sig för så där i november och december, så vi behövde innerligen väl ha dammen kvar att åka på.
Och jag kan inte riktigt minnas hur det var, men det gick visst bra länge, innan pappa gjorde någonting åt ankdammen. Han byggde färdig lagården, och han la om trädgården, men dammen lät han vara, som den var. Och vi barn trodde förstås, att det var för vår skull, som han inte dikade ut den, för det var ju ingen annan än vi, som hade någon glädje av den.
Men så kom det en sommar, när som Sven i Paris och Magnus Engström började på att arbeta borta vid ankdammen. Vi blev förstås så förfärligt ledsna, för vi kunde ju förstå, att pappa hade blivit tvungen att ge efter för faster Lovisa och alla de andra, som ville bli av med den.
Inte heller kunde vi riktigt begripa vad Sven i Paris och Magnus Engström hade för sig. De körde fram sten och grus och la opp som till en vall, men inte tätt intill ankdammen, utan på ett litet avstånd. Vad i all världen skulle den där vallen tjäna till?
Det var i alla fall klart, att det skulle bli slut med skridskoåkningen, och jag minns, att vi brukade säga, att det var riktigt styggt av faster Lovisa, att hon hade övertalat pappa att ta bort dammen, och att pappa ändå inte måtte tycka så mycket om oss, som vi hade trott hittills, när han kunde ha hjärta att beröva oss vårt största nöje.
Och vi frågade Sven i Paris och Magnus Engström vad det var för mening med den där stenvallen, som de byggde opp, och de svarade, att meningen var den, att hädanefter skulle det bli slut med den gamla dyhålan, där det inte fanns annat än grodor och hästiglar.
Och vi ville knappast se åt vallen, men den växte och växte vår bön förutan, och till sist tycktes den vara färdig. Sedan började Sven i Paris och Magnus Engström på att skumma av jordtorven på marken runtom dammen, och när det var gjort, så skulle väl själva utdikningen ta sin början.
En morgon, just som vi hade stigit opp, såg vi, att alla de stora gick bort till ankdammen. Det var inte bara pappa, utan det var mamma och faster Lovisa och morbror Schenson och hushållerskan. Vi begrep genast, att nu skulle dammen bli urtappad, och vi var så missnöjda med hela tillställningen, så att vi sa, att vi inte ville gå med dit bort och se på eländet. Men så måtte väl nyfikenheten ha tagit överhand, kan jag tro, för det dröjde inte så länge, förrän vi stod borta vid ankdammen och såg på, vi som de andra.
Och vi hade kommit just i rätta ögonblicket, för på södra sidan dammen stod Magnus Engström och Sven i Paris barfota och med byxorna uppdragna långt över knäna och höll spadarna lyftade för att skära igenom dammbrädden. Pappa stod och kommenderade: »ett, två, tre,» och härmed började utgrävningen. Spadarna blänkte till, jorden kastades undan, och vattnet i dammen strömmade ut i en liten smal fåra.
Det rann fram porlande och bubblande. Vi tyckte, att det såg så muntert ut, och vi sa, att om vattnet visste, att det nu skulle bli slut med den gamla ankdammen, så skulle det nog inte ha gett sig i väg med så stor glädje.
Det flöt hastigt och lustigt ut över marken söder om dammen, där grästorven var borttagen, det fyllde varje liten fördjupning, gjorde en omväg för varje liten sten, men letade sig allt längre och längre fram. Ibland stannade det, alldeles som om det var utmattat, men snart kom det förstärkning från dammen, och då gick det framåt igen. Äntligen kom dammvattnet fram till grusvallen, men där blev det hejdat. Det kunde inte fortsätta längre rakt fram, det måste breda ut sig nedanför vallen.
Sven i Paris och Magnus Engström grävde och grävde. Dammvattnet strömmade ut allt häftigare. Snart behövde de inte gräva mer, utan vattnet banade sig självt väg. Alldeles som ur ett fat, som har fått ett hål på ena sidan, flöt det ut längs hela södra brädden. Och i många små bäckar letade det sig fram till vallen för att sedan breda ut sig.
Men snart gick det inte så fort mer. Vattnet blev stående i gölar och pussar. Vi barn tyckte, att det såg ut, som om det inte längre hade så brått att lämna sitt gamla tillhåll. Men då tog Sven i Paris och Magnus Engström ett hål också på östra sidan, och sedan gick det raskare. Vi kunde rakt inte förstå, att det fanns så mycket vatten i ankdammen. Det bredde ut sig både åt söder och åt öster över ett område, som var tre gånger så stort som den gamla dammen, och täckte över det.
Och vi barn var så förfärligt dumma. Vi stod hela tiden och var ledsna och onda över att det skulle bli slut med vår gamla damm och begrep ingenting.
Men till sist så såg vi ändå, att ankdammen alls inte blev tömd. I dess ställe bredde den ut sig och blev många gånger större, än den förut hade varit. Om den fick vara så där stor, så skulle vi ju få en gruvligt stor skridskobana. Vi riktigt hissnade, när vi tänkte på det.
Vi såg på, och vi förundrade oss.
