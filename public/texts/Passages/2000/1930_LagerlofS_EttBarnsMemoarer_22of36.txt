måste springa ner till faster Lovisa och låna den fina färglådan, som hon hade kvar sedan den tiden, då hon gick i pension i Åmål. Dricksglasen inne i barnkammarn användes till att skölja ur penslar, alla lackstänger tog slut, mamma satt och skrev adresser på breven dagen i ända, och vi sprang runt på alla backar för att leta efter vackra fjädrar, som vi skulle ha att fästa under sigillen. Penslar är det alltid ont om, och när det sista påskbrevet är förseglat, så finns det inte mer kvar av dem än några borstiga strån.
Nu är vi allt så glada, att det är påskafton, så att det är slut med målningen, och vi säger, att om vi får lika många brev tillbaka, som vi har sänt ut, så blir det mycket mer, än en påskkäring kan bära med sig.
När klockan går på fyra, så kommer hushållerskan som vanligt och talar om, att det sitter en så stygg trollkäring framför förstubron och att vi ska akta oss för att gå ut, så länge som hon är kvar. Och vi springer strax ner ifrån barnkammarn för att titta på henne. Pappa går med oss ut på bron, som han brukar, och det gör mamma och faster Lovisa också för ovanlighetens skull, ja, till och med farbror Wachenfeldt, som firar påsk här på Mårbacka, stapplar ut på förstubron.
Det är inte något vackert väder, utan kallt och blåsigt, och vi säger, att påskkäringen har inte haft det för roligt under hitresan. Och vi låtsar som vanligt, att vi är rädda för henne, och går så sakta och försiktigt utför trappstegen.
Påskkäringen är så precis lik sig, som hon brukar vara, så att vi kan rakt inte vara rädda på allvar. Halmen sticker fram ur tröjärmarna som vanligt. Ögon, näsa och mun och ett par hårstripor är målade med kol på en grå kökshandduk. Lagårdspigans schal ligger utbredd över skuldrorna, postväskan hänger om halsen, och det gamla smutsiga kohornet är fastbundet vid förklädsbandet.
Den här gången är det jag, som före alla de andra sticker ner handen i postväskan. Men nätt och jämnt känner jag breven mellan fingrarna, förrän trollkäringen rusar opp, tar fjädern, som är nerstucken i kohornet, och smörjer trollsalvan över mitt ansikte.
Men hur kan detta hänga ihop? Hur är det möjligt? Jag skriker till, för jag blir så rysligt rädd, och springer undan, men halmkäringen kan också springa, och hon kommer efter mig med fjädern i högsta hugg för att smörja in mig med trollsalva. Hon plaskar fram mellan vattenpussarna, så att vattnet yr om henne.
Men det är inte bara det, att jag är rädd, utan det är också så förfärligt märkvärdigt, att en halmkäring kan röra sig. Med detsamma som hon for opp från stolen, så kändes det, som om världens grundvalar skulle ha bävat. Och medan jag springer, så går tankarna genom huvudet på mig, ängsliga och förvirrade. För om en gammal uppstoppad säck kan få liv, då kan väl också de döda stiga opp ur sina gravar, då kan det finnas troll i skogen, då finns det inte något så hemskt och vidunderligt, att det inte är möjligt.
Jag springer skrikande oppför trappstegen till förstubron, för om jag bara kan komma opp till de stora, så tar de mig väl i försvar. Anna och Gerda och Johan rusar förbi mig åt samma håll. De är likaså rädda som jag.
Men oppe på bron står de stora och skrattar. »Kära barn,» säger de, »inte ska ni bli rädda. Det är ju bara Barn-Maja.»
Och då förstår vi ju hur dumma vi har varit. Det är ju bara Barn-Maja, som har klätt ut sig till påskkäring. Ack, ack, att vi inte förstod det genast! Det är allt bra förargligt att ha låtit skrämma sig.
Och framför allt är det då förargligt för den, som i flera år har hållit på att öva sig i att inte bli rädd.
Men det är ingen tid till att stå och harmas varken på sig själv eller på andra, för nu kommer påskkäringen oppför trappan och rusar rakt på farbror Wachenfeldt för att omfamna och kyssa honom. Och farbror Wachenfeldt, som är rädd för alla fula fruntimmer, spottar och svär och slår med käppen. Men jag är inte säker på att han slapp undan. För efteråt syntes det allt ett par sotstänk på de vita mustascherna.
Men påskkäringen är inte nöjd med så litet. Hon sätter ugnsrakan mellan benen och rider åstad bort till köksingången. Duvorna, som går där och plockar opp ärter och är så tama, att de inte blir rädda för någonting, flaxar ända opp på taket, då de får se henne. Katten löper oppåt takrännan, och Nero, som är så stor som en björn, smyger undan med svansen mellan benen. Men se, gamla hushållerskan, hon springer inte undan, hon, och inte förlorar hon besinningen som vi andra. Hon skyndar sig bort till spisen, rycker till sig den kokande kaffekitteln, och med den i handen går hon emot otyget, när det visar sig på tröskeln, för att skålla det med kokhett kaffe.
Och inför den höjda kaffekokarn måste trollkäringen vända, men i vildaste galopp rider hon i stället bortåt bakgården. Den första, som får se henne, är den gamla Bruningen. Den har just blivit avselad, och den kommer i allt lugn promenerande bort mot stalldörrn, då den får se skråpuksansiktet dyka opp framom knuten. Bruningen besinnar sig inte ett ögonblick, utan den trycker benen opp mot buken och sätter av. Manen fladdrar, svansen står rätt ut, hovarna dundrar mot marken, och så långt som vägar och led står öppna, skenar den åstad.
Vid vedskjulet står Lars i London och Magnus i Wien och hugger ved. De slutar opp att hugga, men för så duktiga karlar, som de är, passar det sig inte att fly för något troll i världen. De rör sig heller inte ur fläck, bara lyfter opp yxhamrarna emot henne, för se, de vet ju, att trollen är rädda för stål. Påskkäringen törs inte heller komma dem nära, men i stället får hon syn på en karl, som kommer gående utför allén. Och vi tycker allt, att det är besynnerligt, när vi ser, att det råkar vara den där Olle i Maggebysäter, som en gång i ungdomen har stött ihop med en skock påskkäringar. Han hade en påsknatt vandrat hem från ett kalas, och på en av de släta ängarna nedanför Mårbacka hade han sett dem komma strykande tätt över marken i ett långt tåg. De hade snott sig runtomkring honom som ett band, de hade dansat med honom på en upplöjd åker, de hade inte låtit honom vila eller hämta andan på hela natten. Han hade trott, att häxorna skulle dansa livet ur honom. Och nu, då han har kommit mittför drängstugan på Mårbacka, får Olle i Maggebysäter se, att en sådan där trollpacka, som han hade sett i sin ungdom, kommer hoppande emot honom.
Han väntar inte för att låta henne hinna ända fram till honom. Så gammal och värkbruten, som han är, vänder han tvärt, och vi ser hur han springer oppför allén så raskt som en pojke. Han stannar inte, förrän han kommer in i skogen på andra sidan vägen.
Och vi barn, vi är nu själva fria från vår förskräckelse och kan skratta åt de andras. Vi har följt påskkäringen i spåren hela tiden, vi har sett hushållerskan hota henne med kaffekokarn, vi har sett Bruningen skena och Olle i Maggebysäter springa till skogs. Vi har sett Lars i London och Magnus i Wien höja yxhamrarna mot henne, och vi har skrattat så, som vi visst aldrig har skrattat förr i hela vårt liv.
Men det bästa av alltsammans är ändå, när som Per i Berlin kommer skyndande förbi stora trappan ner mot kontoret. Pappa frågar honom vart han ämnar sig så brått, och gubben ger sig knappt tid att svara. Men till sist kommer det ju fram, att han vill ladda bössan för att skjuta ihjäl den där otäckheten, som far omkring på bakgården.
Och vem som helst kunde se, att det lyste riktig jägarfröjd ur gubbens ögon. För se, Per i Berlin har hållit på att skjuta efter påskkäringar i åtminstone femti påskaftnar och aldrig träffat någon. Nu äntligen är här en, som han kan få på kornet.
ANNA LAGERLÖF.
Jag begriper inte varför Anna jämt ska säga, att hon vet, att hon kommer att bli olycklig.
Tänk, hon, som är så vacker och så förståndig och som alla människor tycker så mycket om!
Det skulle passa bättre, om det vore jag, som är både halt och ful, som sa på det sättet, men det kan då visst inte falla mig in, för så länge som det finns roliga böcker att läsa i, så tycker jag inte, att varken jag eller någon annan människa behöver vara olycklig.
Nu i vår har vi fått låna Fältskärns berättelser av Topelius, och vi läser den högt om kvällarna, medan vi sitter omkring lampan och arbetar. Och jag förstår inte hur Anna kan tänka på sorger och olyckor, när vi har en så förtjusande bok att läsa i.
Ibland brukar Anna ställa sig att se på den där tavlan i kökskammarn, som föreställer en kyrka och en kyrkogårdsmur och som är klippt av faster Anna Wachenfeldt. Och när Anna har stått en stund och sett på tavlan, säger hon alltid, att hon vet, att hon kommer att bli lika olycklig som faster Anna.
Jag tycker inte om, att hon säger så, utan jag frågar henne hur hon kan vara så säker på den saken.
»Jo,» säger Anna, »alla, som heter Anna Lagerlöf, blir olyckliga.»
Jag tycker, att detta är så märkvärdigt, därför att Anna brukar alltid vara så förståndig. Och om än faster Anna var så olycklig, att hon sörjde ihjäl sig, så behöver väl inte alla andra, som heter Anna Lagerlöf, få det på samma sätt.
Anna går och läser i år för pastor Lindegren, och hon är inte riktigt sig lik, som hon brukar vara. Hon har blivit så mild och så stilla, och det är, som om hennes tankar vore så långt borta.
Och hon har inte alls så många anmärkningar på Gerda och mig, som hon annars brukar ha. Hon hjälper oss, när vi ska fara bort, så att vi ska vara ordentligt kammade och klädda, och det har hon alltid fått göra, men nu är det inte, som om det vore ett stort besvär för henne, nu tycker vi, att det är, som om hon gjorde det, därför att hon håller av oss.
Jag tycker, att det har blivit så fridfullt i hela huset, nu sedan Anna går och läser. Gerda och jag skriker inte och sjunger, som vi annars brukar. Det har ingen förbjudit oss, men vi tycker inte, att det passar sig under den här tiden.
Och det har varit så mycket oväsen i köket under det här året. Se, hushållerskan börjar på att bli gammal och skröplig, och pigorna har inte så stor respekt för henne, som de hade förr i världen, utan säger emot, eller också gör de inte, som hon säger. Och då grälar hon på dem, och de svarar henne, och det blir så otrevligt. Men bara Anna går igenom köket, så blir det alldeles tyst. För pigorna kan inte hålla på och gräla med hushållerskan, när de ser Anna.
Så snart som Anna kommer in i ett rum, så ser alla människor, att det är en liten läsflicka, som stiger över tröskeln. Jag kan inte tala om vad det beror på, men det är så.
Och Barn-Maja har berättat för mig, att den gamla gubben Per i Berlin har sagt till henne, att om han vore en hund, så skulle han inte kunna skälla, när den flickan gick förbi.
Vi vet ju, att mamma alltid har tyckt bäst om Anna av alla sina barn, och det kan vi inte undra på, för mamma har aldrig haft så mycken nytta av oss andra som av Anna. Gerda vill bara leka, och jag
