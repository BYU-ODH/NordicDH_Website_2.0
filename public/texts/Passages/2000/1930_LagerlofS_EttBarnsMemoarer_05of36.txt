läser om det förstås ord för ord, för det är detta, som jag har åtagit mig.
*
Det är en söndagsmorgon, och vi är ute och går på landsvägen, Anna och Emma Laurell och Gerda och jag. Och vi tycker allihop, att det är bra tråkigt, att det är maj månad, för då har en rakt ingenting att ta sig till, när en går ut. Det är bra mycket bättre om vintern, när en kan gå på skridskor eller åka kälkbacke eller köra med stallgumsen. April till och med är bättre, för då kan en gräva kanaler i snösörjan på landsvägen och dämma opp vattenfall i bäcken. Men se, maj! Då har en ingenting annat att göra än att plocka vitsippor. Och att plocka vitsippor, det kan ju vara roligt ett par dagar, men det har vi redan tröttnat på. Nu går vi bara vägen rätt fram, och vi har likaså tråkigt, som om vi var vuxna.
Anna och Emma Laurell går på ena sidan om vägen och talar så sakta med varandra. De säger visst någonting om pojkar och fina klänningar, som de tycker att Gerda och jag är för små att begripa. Gerda och jag går på andra sidan om vägen och talar om den tiden, då jag var i Stockholm och gick på gymnastiken. Och bland annat berättar jag för henne om en så vacker pjäs, som jag såg på Dramatiska teatern och som hette »Min ros i skogen».
Rätt som det är, kommer Anna och Emma Laurell över till vår sida. De vill höra allt möjligt om pjäsen, och de säger, att den måtte ha varit bra rolig. Och Emma Laurell berättar, att när hennes pappa levde och hon bodde i Karlstad, så brukade hon och hennes syskon klä ut sig och spela teater. Och då säger Anna, att det kunde kanske vi också göra någon gång. »Kanske vi kunde göra det i dag,» säger Emma Laurell, »eftersom farbror Lagerlöf är så bra, att han sitter oppe, och vi har läst över läxorna.»
Vi går inte ett steg längre på landsvägen, vi tvärvänder, och vi halvspringer för att komma hem och spela »Min ros i skogen». Men vi pratar och rådslår hela tiden. Innan vi har kommit till allén, är alla rollerna fördelade. Emma Laurell ska vara den unga flickan, som kallas Min ros i skogen, därför att hon har så vackra rödrosiga kinder. Och Anna ska spela den unga herrn, som tycker om henne. Hon är blek och har mörkt hår, och det passar för en karl. Och den gamla gubben i skogen, som Emma Laurell bor hos, ska jag bli, därför att jag har långt, vitt hår, alldeles som gubben hade på Dramatiska teatern. Det värsta är att finna någon, som kan spela den gamla gubbens hushållerska, för vi tycker allt, att Gerda är för liten för den rollen. Till sist kommer vi överens om att vi får ta Barn-Maja till nåder, fastän hon hade stått och talat med Lars Nylund i stalltrappan på gästgivargården, och låta henne bli hushållerska.
Gerda blir ledsen, när hon märker, att hon inte ska få vara med och klä ut sig, så hon börjar gråta, för det har hon alltid så lätt för. Och vi blir förskräckta, för se, om Gerda vill, så kan hon hålla på att gråta en hel dag, och då tror de stora, att vi har varit stygga mot henne, och då får vi kanske inte spela något spektakel. Därför säger vi till Gerda, att hon får vara en liten bror till Emma Laurell och sitta på en pall och klä på dockor. Och det blir hon gudskelov nöjd med.
Det första vi får höra, när vi kommer hem, det är förstås, att det ska läsas predikan, och det är ju bra hindersamt. Men så snart som den är slut, talar vi om för mamma, att vi tänker spela spektakel, och mamma lånar oss nyckeln till sitt stora vindskontor, och vi går in dit och letar fram alla möjliga gamla kläder. Och vi provar och klär ut oss och har så förfärligt roligt.
Teatern ska förstås bli inne i barnkammarn, och den borde ju föreställa en stor skog, där det ligger en liten stuga med en mur omkring. Vi kan ju varken skaffa en skog eller en stuga, men vi tycker, att det är viktigast med muren, därför att Anna ska hoppa över den, när hon kommer för att fria till Emma Laurell.
Därför så bygger vi först opp en mur av alla sängar och soffor och byråar och bord och stolar, som finns i barnkammarn, och klär över den med filtar och sängtäcken, så att det blir som en mur, för utan den kunde det omöjligt bli som i Stockholm. Men det är bra svårt att få den där muren att stå, den vill jämt ramla omkull. De uppträdande, som inte är inne på scenen, de får lov att stå och hålla opp muren.
Åskådarplatserna är ute på vinden, och någon ridå behövs ju inte, för bara vi öppnar dörrn till barnkammarn, så har publiken hela teatern framför sig. Innanför muren har vi ställt ett bord och en stol och den pallen, som Gerda ska sitta på. Och vi hoppas, att alla ska begripa, att bordet och stolen och pallen föreställer den stugan, där Min ros i skogen bor med sin farfar. Vi spelar över en gång, och då lär jag Anna och Emma Laurell och Barn-Maja vad de ska säga. Och Emma Laurell har så svårt att hålla sig för skratt, så att jag är riktigt bekymrad. Men Anna är utmärkt.
Just som vi ska börja föreställningen, kommer morbror Kalle Wallroth och moster Augusta resande ifrån Gårdsjö för att se hur det står till med pappa och för att höra om han är så pass bra, att han kan följa med in till Filipstad på moster Julias bröllop. Det är ju bra förargligt, för nu kan varken mamma eller faster Lovisa eller Aline Laurell komma och se på oss, för de måste ju hallå moster och morbror sällskap. Men då morbror och moster får höra, att det ska uppföras en pjäs från Dramatiska teatern, så vill de gärna höra den, och då blir pappa så upplivad, att han sätter på sig en päls och går med opp på teatern, han också.
Det är förstås litet förargligt med Gerda, som ska sitta på teatern och klä på dockor, fastän hon inte hör till pjäsen. Så snart som vi öppnar dörrn och tänker börja pjäsen, så frågar pappa henne vad hon ska föreställa, och Gerda svarar, alldeles som om hon vore hon själv och inte en bror till Min ros i skogen. Den, som inte heller är bra, det är Barn-Maja. Hon är så förskräckligt tillgjord. Hon har fått låna vår hushållerskas stora äkta schal, och hon går krokig och har en käpp i handen, som hon stampar med, och hon grinar, så att hon ser ut som en trollkäring.
Men se, Emma Laurell är söt, och det är Anna också. Anna är klädd i pappas uniformsjacka från den tiden, då han var gradpasserare i Stockholm, håret är instoppat under en uniformsmössa, och vi har bränt på en kork och svärtat små mustascher på henne. Och Emma har mammas vita brudklänning och utslaget hår.
Jag har långt, utslaget hår, jag också, för att vara lik gubben på Dramatiska teatern, och en liten vadmalsrock, som Johan har växt ur, och de långa byxorna, som jag hade på gymnastiken i Stockholm, så jag tänker allt, att folk förstår, att jag är en gammal farfar.
Och jag blir så glad, då jag ser, att det går för Anna att komma över muren, utan att varken den eller hon ramlar, för det är ändå det viktigaste.
En gång, när jag är inne på scenen och grälar på Emma Laurell, därför att hon har låtit Anna hoppa över muren, så hör jag, att de skrattar ute på vinden. Och då jag ser mig om, så är det Gerda, som sitter och håller opp ett finger mot en docka och härmar mig. Hon ska aldrig mer få vara med, när som vi spelar spektakel.
Emma Laurell är bra söt, men hon fick en sotfläck på överläppen, när som Anna kysste henne, och sedan har vi andra bra svårt att hålla oss för skratt.
När allt är slut, får vi förstås en mängd applåder, nästan mer, än de fick, de, som spelade pjäsen på Dramatiska teatern.
Sedan har vi så mycket att ställa i ordning, både i barnkammarn och på mammas vindskontor, så att det dröjer en god stund, innan vi blir färdiga. När vi kommer ner, säger mamma, att pappa var trött, så att han har gått och lagt sig, men han ville, att vi skulle gå in till honom. Och det gör vi förstås.
När vi kommer in till pappa och står i en rad framför sängen, så säger han: »Tack ska barna ha! Vet ni, jag tror, att det här var bättre för mig än alla doktor Piscators piller.»
Och det är förstås det bästa, som vi kunde få höra.
Sedan går vi in i förmaket och hälsar på morbror Kalle och moster Augusta, för det hade vi inte gjort förut. Och de är förtjusta, de också, och säger, att de har haft riktigt roligt.
Vi börjar allt på att tycka, att vi är märkvärdiga, både Anna och Emma Laurell och jag och Gerda med, fastän hon inte hade gjort annat än ställt till oreda.
Men när jag kommer fram till morbror Kalle, så lägger han handen på mitt huvud och böjer opp mitt ansikte. »Jaså, det är denna flickan, som är teaterdirektör,» säger han med sin vänliga röst, och jag väntar mig, att han ska säga, att det var duktigt av mig, att jag hade lärt de andra att spela en pjäs från Dramatiska teatern. Men i dess ställe fortsätter han: »Och jag, som har hört, att hon skulle vara en liten läserska, som jämt går och släpar på en stor bibel!»
Jag blir så förlägen, jag vet inte var jag ska göra av mig. Och inte får jag tala om heller hur det hänger ihop med bibelläsningen.
Morbror måtte visst ha märkt, att jag blir ledsen, för han klappar mig på kinden. »Vi har inte skrattat så mycket på länge, varken moster eller jag,» säger han, »och när ni kommer till Gårdsjö nästa gång, får ni lov att spela den här pjäsen där också.»
Jag förstår allt, att morbror Kalle vill trösta, mig, men jag är lika ledsen i alla fall. Tänk, om pappa skulle få veta, att folk säger, att jag är en läserska!
Det är mycket, som en får gå igenom, när som en ska läsa hela bibeln och inte är mer än tie år.
*
Aline Laurell har fått låna en roman av fru Unger i Västra Ämtervik, och den ska vara så märkvärdigt rolig. Aline lånar den till mamma och faster Lovisa, och de är så ivriga att få veta hur det ska gå, att de knappt kan lägga boken ifrån sig.
Jag har sett boken ligga framme både i sängkammarn och i kökskammarn, och jag vet, att den heter »En nyckfull kvinna» och att den är av Emilie Flygare-Carlén, och jag vill allt bra gärna läsa den, jag också.
En söndagsförmiddag låg boken på salsbordet i flera timmar, och jag skulle ha kunnat läsa riktigt långt i den, men det gjorde jag inte. Innan jag har läst ut bibeln, vill jag inte börja någon annan bok.
Det är allt bra väl, att det har blivit sommar.
Aline och Emma Laurell har rest hem till Karlstad, och vi behöver inte stiga opp någon morgon före åtta, och inga läxor har vi, utan jag kan läsa bibeln flera timmar om dagen.
Men sommaren har också den besvärligheten med sig, att Daniel och Johan har kommit hem ifrån skolan.
De har förstås fått veta, att jag håller på att läsa igenom bibeln, och de kan inte låta bli att retas med mig.
»Hör du,
