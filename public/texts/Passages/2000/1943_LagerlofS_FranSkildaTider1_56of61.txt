att han med sitt linhår och sina fräknar var av en förnämligare ras än de andra. Han föraktade ”drivarens” barn i djupet av sin själ.
Och det fanns något hos Selander, som gjorde honom till en liten man av stål. Hat mot allt och alla var det mest utpräglade hos honom. Om han kunnat förvandla sig, skulle han blivit en drake vid vägen, som kvävt alla vandrare i etter, eller en klippa mitt i segelleden, som bragt alla seglare om livet.
Livslust fanns det hos honom, lust att leka och rasa, att trampa ned och förfölja, men ingen vårdande lust, ingen kärlek till det växande och späda. Han var så alldeles helgjuten. Och mors uppdrag skulle genast blivit tillbakavisat av honom, om han ej lockats av lusten att få vara herre. Han kunde tycka om att få regera över småsyskonen och låta dem passa upp sig. Och så stod han där och vägde emellan tånghyddan och friheten å ena sidan, husbondemakten och ansvaret å den andra. Men att stanna hos småsyskonen för barmhärtighets skull, det föll honom alls ej in.
Men denna dag hade ju nyheten om att barnens mor gått och lämnat dem ensamma spritt sig genom hela arbetarbostaden. Och den hade liksom bultat och klappat på alla kvinnornas hjärtan och ringt högt och gällt i deras öron trots den höga, oöverstigliga muren, som var rest runtom den elaka kvinnans barn. Och nu i kvällsstunden hade fyra kvinnor kommit ut ur sina små bostäder och stått och talat om saken. Och så småningom hade de makat sig allt närmare barnens ingång och änteligen glidit in därigenom.
Och där voro de nu, hon den unga, rödkindade, feta, som Selander fann vacker, och hon den lilla, svarta och gumman, hennes svärmor, och hon den långa med hästansiktet och huggtänderna. De ställde upp sig utmed väggen och skådade omkring sig. De brukade sina ögon, som om de kommit in i ett lindansartält på en marknad.
Det var ej gott att säga varför kvinnorna kommit, om det var för att glädjas över barnens elände eller för att visa dem barmhärtighet. De hade alla ett spätt barn på armen. Det var, som om det ej varit passande där i huset att visa sig utan. Den gamla svärmodern hade lånat sig ett inne i något av hushållen. Och nu stodo de och skådade, ej utan triumf, över sina egna rödkindade och knubbiga barn bort till de små övergivna stackrarna.
Barnen kände genast, att det lådde någon besynnerlig brist och skam vid dem, eftersom de skulle beskådas så, och de kröpo ihop sida vid sida på sofflocket.
”Aldrig har jag maken sett”, sade kvinnorna.
Det var, som om barnen varit lera och sand för dem. De resonerade om dem mittför deras ansikte. ”Han är nio år, och han skall taga vård om dem alla”, sade de— — — ”Han får brått med tiggande”, sade de. ”Gud ja, om det förslår med att tigga”, sade en, som ville göra sig kvick. Och på det yttrandet skelade de till varandra och stötte på varandra med armbågen och blevo mycket lustiga.
”Sicken mor!” sade kvinnorna. ”Gå ifrån fem barn på det sättet! — — Kan det vara sant, att hon ej gett dem några penningar? — — — Hon tror väl, att det blir någon som tar sig av barnen. Undrar just vem det skulle bli — — — ?” ”Somliga ha inte mycken vänlighet att vänta — — — ” ”Och vem har inte nog av sina egna förresten?”
Och de sågo ned på de rödkindade, som de släpade med sig, och jämförde dem med de bleka barnen borta på sofflocket, och de voro svällande av stolthet och förnöjelse, medan de små övergivne sutto stela och styva och sökte se oberörda ut. Och de hade alla ganska god hållning, t. o. m. lillen satt styv och rak och hävdade hemmets heder.
Men fönstret stod öppet, och Selander, som stod ute vid knuten, kunde ej undgå att höra. Han steg plötsligt in i rummet och tog sin plats på fars stol framme vid fönstret. Han lade upp armbågarna på bordet och satte sig att stirra ut. Det var husbondetag över honom.
Kvinnornas samtal fortgick lika ogenerat. Selander vände ryggen åt dem. Ingen gav akt på att en rynka drog sig samman mellan hans ljusa ögonbryn. Endast småsyskonen hämtade mod av hans närvaro och sågo med trotsigt lyfta ögon över till de smädande.
”Vart månne hon rest nu, denna hallandskvinnan?” sade de främmande. ”Å, hennes man har ju setat i häkte, hon skulle väl åstad och hämta honom— — — Bevars nej då, hon skall upp till sin gård i Halland och hämta sitt arrende— — — — Skam är det, att sådant pack skall ha pengar— — — — ” Ty de kunde ej låta bli att tro, att den elaka kvinnan var rik.
Selander satt helt stilla och stirrade ut i luften. Rätt som det var började han tänka högt. ”Kan just undra hur länge jag skall höra på det här käringasladdret”, sade han.
Det blev tyst, tyst. Kvinnorna blevo alldeles förbluffade, och Selander begagnade tillfället för att tänka vidare. ”Kunde vara bäst att få stänga nu och gå i säng”, sade han. ”Det är otryggt med så många främmande i stugan. Mor skulle ej bli god, om hon saknade något, då hon kommer hem.”
Att skylla en fattig för stöld, det är att hålla ut ett rött skynke för en tjur. Genast blevo kvinnorna arga och rusade ut ur rummen. De skulle förvisso aldrig mer sätta sin fot där. Jo, detta var tacken för att de velat komma och hjälpa. Det var så att de kunde dö av harm, sade de. Och de stodo ute på stenflisorna och väsnades, så att barnen skulle höra vart ord.
Men Selander kom ut och stängde förstugudörrarna. Striden med kvinnorna hade stadfästat hans beslut. Han hade bestämt sig för husbondeväldet.
Var viss om en sak, och det är, att du inte alls förstår att fira vår.
Där går du och viskar några små vårvisor och plockar några små vårblommor och sätter litet boklöv i ett glas och gör en stilla promenad längs stranden eller ock drager du ut på landet en söndag och hör på näktergalen. Och så tror du, att du firat våren.
Men det är inte så det skall gå till. Det skall vara brusande lek över backarna, så att blommor och gräs sparkas upp, och det skall vara sång i högan sky, så att lärkorna skrämmas till tystnad. Och det skall byggas hus på stranden av drypande, surnande tång, ty man kan inte fördra att vara under tegeltäckta tak. och det skall vadas i timtal i det låga, solvarma vattnet, som står och glittrar över sandgrunden.
Ty våren skall ej vara något, som ej angår en, utan man skall ge sig i färd med den och låta den göra en brun och fräknig och sätta liv och fart i en, så att man måste slå ihjäl och förstöra. Man skall frusta åstad som en bergbäck, välta omkull tuvor och rycka upp ungplantor, man skall fånga ärlor och jaga efter fågelägg, och grodor skall man pina, och snokar skall man kasta i sjön för att se, om de kunna simma.
Och se, Selander hade våren tryckt riktigt varmt till sitt bröst och givit honom all sin rasande livslust och hänsynslösa njutningslystnad. Och det blev märkbart nästa dag. Ty gossen gick hemifrån tidigt på morgonen i avsikt att tigga mat åt syskonen inne i staden. Han sade det ej till dem, men de förstodo det därav, att han tog en stor påse med sig. Men då han kom framåt staden, låg den grunda bukten framför stadspromenaden så blank och härlig, att han måste ner och vada i den liksom för att se, om han kunde få ett hål i dess spegelyta. Och sedan gick han timme efter timme i glittrande vatten, omgiven av glittrande solsken, och fångade krabbor ute i viken. Då middagen kom, sålde han sina krabbor på torget, och för slanten, som han fick för dem, köpte han bröd och en bit korv. Och när han ätit, var han färdig att åter börja krabbfisket, tills dess stadspojkarna, som voro tvungna att gå i skola, voro fria från denna och leken kunde börja riktigt på allvar bland strandens tånghögar eller bland fäladens vattenpussar.
Dagen den led alltmer mot sitt slut, och Selander hade alldeles ej skaffat något åt sina små syskon. Och det var riktig fast karaktär på Selander, ty han ångrade sig ej alls. Han tyckte nästan det skulle bli lustigt att se hur ”drivarens” ungar skulle leta efter mat i påsen och ingenting få. Nej, han kunde ej alls förstå varför han skulle göra sig möda för deras skull. Han var deras husbonde men icke deras tjänare.
Då Selander slutat sin lek vid tiotiden på kvällen, gick han ganska morsk och likgiltig upp mot hemmet. Men man skall inte begära för mycket av en nioåring. Det blev ett för svårt prov för Selander, då han kom fram till porten. Ty på stenflisorna utanför stugan sutto hans fyra små syskon. De hade lagt sig upp mot varandra, men de sovo ej, de tycktes bara vara så maktlösa, att de ej kunde röra sig. Och det föll månsken på dem från en stor, blek måne, som tycktes göra dem mycket mer likbleka än levande barn ha rätt att vara. Och det var något förfärligt i att de sutto så där sammanrullade, det var, som om där på trappan låge ett vidunder vid namn hunger och stirrade på Selander med fyra par ögon, grep efter honom med fyra par händer, rullande fram emot honom en massa av utsvultna leder och utmärglade kroppsdelar.
Så käckt och manligt han kommit, så var det med ens förbi med honom. Och om de små syskonen för sömnighet, som ej tillät dem att röra sig, och för hunger, som ej tillät dem att sova, kunnat ha några krafter kvar, skulle de väl undrat vad som nu tog åt Selander. Ty han vände och sprang, flydde för hungerns vidunder, så som han visst ej skulle flytt för ett riktigt spöke, om han så mött det mitt på kyrkogården. Ty Selander var den tänkbarast modiga av människor.
Och Selander löpte åstad tillbaka över fäladen, och hans svaghet var så stor, att han for av in ibland de gamla vallmurarna längs stranden, där han hade sitt allra heligaste gömställe. Och ur ett hål i muren, där han hade gömt en pistolkolv och ett par patronhylsor och ett svart, trasigt tygstycke, vilket allt skulle användas, då den sköna rövartiden kom, plockade han fram åtta ankägg. De voro med möda och flit insamlade som proviant, och han hade särskilt lagt an på ankägg, eftersom det var mer sjörövarmässigt att äta ägg av simfåglar, men det hjälpte ej, nu måste de offras.
Då Selander drog fram dem, var han lik sin mor, då det vreda var uppe i henne och tvingade henne att gå dit hon ej ville men måste. Så förvridna voro hans anletsdrag, att man väl skulle kunna trott, att han ruvade över tjuvgods, ej att han hämtade mat åt fyra svältande barn.
Men att Selander var etterfylld som en drake och stenhård som ett skär, kom sig därav, att han blivit uppfödd som en tiggare. Tigga hade han lärt, och tigga kunde han, och det hade härdat hans karaktär som ingenting annat.
Ty han visste hur han skulle gnälla för de sorgsne och pipa för de glade och sätta ihop historier för de äventyrslystne och stå vördnadsfull inför de stränge. Och för människors sträva tilltal och gudsnådliga miner och för deras sena grepp ned i fickan och för deras ödselhet och för att de läto lura sig och för att de ej läto lura sig och för alla tacksägelser och välsignelser och lögner, som han måste skänka dem, för allt detta hatade han dem.
Och han visste om detta, att han hatade, liksom han visste allt om sig själv, ty han hade fått en uppfostran till självkännedom, som
