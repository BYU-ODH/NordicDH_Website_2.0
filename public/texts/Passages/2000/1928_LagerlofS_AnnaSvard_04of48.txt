mer han tänkte på det gamla agg, som Eva kände mot honom, dess mer förvissad blev han, att hon inte hade sagt sanningen. Det var visst inte så farligt med överstinnan, som hon hade låtit påskina, och att fadern skulle vara så förbittrad på honom, det var bara ett knep, som Eva och Arcker hade tänkt ut. De hoppades, att de skulle kunna begagna sig av denna sista dumhet, som han hade begått och som var obegripligt stor — det ville han inte neka till —, för att hålla honom borta från hemmet för all framtid.
Just som han hade kommit till den slutsatsen, att allt skulle ha avlupit på bästa sätt, om inte Eva hade visat bort honom, kom sömnlusten över honom, och han sov, ända till dess att skjutskärran stannade vid en gästgivargård.
En annan gång, då han var vaken, tänkte han på Jaquette. Han ville inte vara orättvis mot henne. Hon var inte avundsjuk som Eva. Hon var snäll, och hon tyckte om honom. Men var hon inte bra enfaldig? Om hon inte hade stört honom under det viktiga samtalet med modern, hade han väl sagt ungefär detsamma, men han hade säkert sagt det på ett annat sätt. Det är inte lätt att lägga sina ord väl, när man hela tiden har en människa bakom ryggen, som rycker en i armen och viskar, att man skall akta sig.
Han hade stor nytta av att tänka på Jaquette och på hur dum och obegåvad hon var. Men snart somnade han ifrån henne också.
Det var med en viss motsträvighet, som han alltemellanåt tänkte på att också Thea Sundler hade sin del i olyckan. Hon var ju hans varmaste vän. Det fanns ingen, som han till den grad kunde lita på, men hon hade kanske ändå inte sett nog av världen för att vara en säker rådgivare. Hon hade tagit miste i detta, att överstinnan låg och väntade på att få be honom om förlåtelse. Det var det stora värde, som hon satte på honom, som hade förvirrat hennes omdöme, och hon hade därmed kunnat framkalla en stor olycka. Överstinnan kunde ha varit död nu, och han kunde ha varit vansinnig. Han var på god väg.
För resten ville han inte gärna tänka på besöket hos borgmästarns och samtalet med jungfrun. Det var, som om detta skulle spränga sönder honom igen, så att hela arbetet med hopsättningen måste göras om från början.
Men en annan gång under de vakna småstunderna kom han på den tanken, att kanske just detta, att han hade visat sådan förskräckelse och sorg, skulle kunna bli till en hjälp för honom. Överstinnan skulle nog få höra talas om det, och hon skulle förstå hur han älskade henne. Hon skulle bli rörd, hon skulle skicka efter honom, och de skulle bli försonade.
Han ville tro, att det skulle sluta så. Var dag ville han be till Gud, att det måtte sluta på det sättet.
Om man får uttrycka sig så vanvördigt, var Karl-Artur ganska bra hopkittad igen, när han kom hem till Korskyrka vid elvatiden på kvällen. Han var själv förvånad över att han hade kommit igenom en sådan fruktansvärd sinnesskakning så pass välbehållen. Sömnig var han alltjämt, och när han steg ur kärran utanför prostgårdsgrinden och betalade skjutsbonden, tänkte han på hur skönt det skulle bli att få sträcka ut sig i en säng och sova sig mätt.
Då han skulle gå in i flygeln, kom emellertid husjungfrun med hälsning från prostinnan, att varm kvällsvard väntade inne i matsalen. Han hade ju helst gått och lagt sig genast, men han tyckte det var vänligt av prostinnan, att hon hade tänkt på att han, som hade rest hela dagen, kunde behöva riktig mat, så att han gick med in.
Detta hade han nog inte gjort, om han inte hade vetat, att det inte fanns någon i huset, som kunde fråga ut honom om hans färd. Men han visste, att de gamla hade lagt sig för längesedan, och Charlotte var borta.
När han gick genom förstugan, höll han på att falla över en lår eller vad det var, som stod strax innanför dörren. »Å, akta sig för all del, magistern!» sade tjänsteflickan. »Det är fru Schagerströms flyttsaker. Vi har hela dan hållit på mä å rulla in dom i halm och slå skynken om dom.»
Trots detta föll det honom inte in, att Charlotte själv kunde ha kommit resande från Stora Sjötorp, och än mindre, att hon hade stannat kvar i prostgården över natten. Han gick lugnt in i matsalen och satte sig till bords.
Han blev inte störd på en god stund. Han fick tid på sig att äta sig väl mätt och skulle just knäppa sina händer till bordsbönen, då steg hördes i trappan. De voro tunga och släpande, och han trodde, att det var prostinnan, som kom för att fråga om hans resa. Han tordes inte rusa sin väg, som han helst hade velat.
I nästa sekund gick dörren upp, tyst och långsamt, och någon kom in. Det hade varit illa nog, om det hade varit prostinnan. Men det var inte hon, utan Charlotte. Det var det värsta, som kunde hända. Han hade inte förgäves varit förlovad med Charlotte i hela fem år. Han kände henne. Tänk, vilket uppträde det skulle bli, när hon fick höra, att överstinnan hade fått ett slaganfall! Hon skulle läxa upp honom. Så trött, som han var, skulle han bli tvungen att höra på henne i timtal. Han beslöt i all hast, att han skulle visa sig så där försmädligt artig emot henne, som han hade brukat på sista tiden. Det var alltid bästa sättet att hålla henne på avstånd.
Men innan han hade hunnit säga något, hade Charlotte kommit så långt fram i rummet, att de två talgljusen, som stodo på bordet, lyste upp hennes ansikte. Han såg då, att ögonen voro rödkantade av gråt och att hon var dödsblek. Det måtte ha hänt henne någonting förskräckligt.
Det låg närmast till hands att antaga, att hon kände sig olycklig över sitt giftermål. Men det var återigen bra olikt henne att visa detta så tydligt. Och den förre fästmannen var väl den siste, som hon skulle ha låtit blicka in i en sådan sak.
Men det var ju sant! Han hade hört för ett par dagar sedan, att doktorinnan Romelius, hennes syster, hade blivit farligt sjuk. Han trodde sig förstå vad som hade inträffat.
Charlotte drog fram en stol och satte sig vid matbordet. Hon började tala med en underligt hård och uttryckslös röst, såsom man gör, när man har föresatt sig att på inga villkor komma i gråt. Hon såg inte på honom, man kunde tro, att hon satt där och talade högt för sig själv.
»Kapten Hammarberg kom hit för en timme sedan», sade hon. »Han hade varit i Karlstad och reste därifrån i morse litet senare än du. Men han åkte med två hästar och kom därför så mycket tidigare. Han sade, att han hade farit om dig på vägen.»
Karl-Artur ryckte stolen tillbaka från bordet. Från huvudet och ner till hjärtat for det som ett skarpt hugg.
»Då han körde förbi prostgården», fortsatte Charlotte lika entonigt och omständligt, »såg han, att det lyste ur fönsterna i ämbetsrummet, och trodde därför, att prosten inte hade gått och lagt sig. Han steg då ur vagnen för att få den glädjen att berätta honom hur hans adjunkt i dag på morgonen hade uppfört sig i Karlstad. Han tycker om att berätta sådana saker.»
Hugg på hugg kom det från huvudet och skar igenom hjärtat. Allt det, som han förut på dagen hade samlat upp och kittat ihop, höll på att falla sönder. Nu skulle han få höra hur hans medmänniskor dömde om hans handlingar.
»Vi hade inte stängt förstudörrarna», sade Charlotte, »därför att vi i varje ögonblick väntade, att du skulle komma, så att han kunde stiga in i ämbetsrummet utan hinder. Men onkel hade nyss gått och lagt sig, så att det blev inte honom, som han råkade, utan mig, som satt där och skrev brev. Jag hade inte kunnat tänka på sömn, innan jag fick veta hur det hade gått för dig i Karlstad. Nu fick jag höra det av kapten Hammarberg. Jag tror, att han fann än större nöje i att berätta det för mig än för onkel.»
»Och Charlotte», inföll Karl-Artur, »Charlotte fann naturligtvis inte mindre nöje i att lyssna.»
Charlotte gjorde en liten avvärjande rörelse. Det lilla utfallet var ingenting att svara på. Det var sådant där, som människor gripa till, när de äro i stor nöd och ändå vilja visa sig morska. Hon fortsatte med sin berättelse.
»Kapten Hammarberg stannade inte länge», sade hon. »Han gick sin väg, så snart som han hade talat om, att du hade hållit en straffpredikan för din mor och att hon hade fått ett svårt slaganfall. Ja, ditt besök hos borgmästarn nämnde han också om. Ack, Karl-Artur, Karl-Artur!»
När hon kom till detta, var det slut med hennes lugn. Hon satte näsduken för ögonen och snyftade.
Men nu är det ju så med oss människor, att vi inte tycka om, att en annan gråter över oss. Och inte heller tycka vi om att tänka på att en annan just nyss har suttit och hört en lustig och kvick berättelse om hur dumt och löjligt vi ha burit oss åt. Därför kunde inte Karl-Artur låta bli att säga någonting om att Charlotte, som nu var gift med en annan, inte behövde göra sig så stora bekymmer om honom och hans familj.
Inte heller detta upptog hon till besvarande. Det var naturligt, att han skulle gripa till ett sådant försvarsmedel. Det var ingenting att vredgas över.
I stället bekämpade hon gråten för att kunna ge uttryck åt det, som hon hela tiden hade velat säga honom.
»När jag fick veta allt det där, var jag till en början besluten att inte tala med dig i kväll. Jag förstod ju, att du helst ville vara i fred. Men det är någonting, som jag måste säga dig utan dröjsmål. Jag ska inte bli långrandig.»
Han ryckte på axlarna och såg undergiven och olycklig ut. De sutto ju där i samma rum. Han var tvungen att höra på henne.
»Du måste veta, att alltsammans är mitt fel», sade Charlotte. »Det var jag, som övertalade Thea — Hela din Karlstadsresa — Det var jag — Du ville inte, men jag ville — Och om nu din mor dör, så är det jag och inte du ...»
Hon kunde inte säga mer. Hon kände sig så olycklig och skuldbelastad.
»Jag skulle ha varit tålig», sade Charlotte, så snart som hon blev så pass herre över sin sinnesrörelse, att hon kunde tala. »Jag skulle inte ha sänt av dig så snart. Du bar ännu på bitterhet mot din mor. Du hade inte förlåtit henne. Det var därför det gick, som det gick. Men jag borde ha förstått, att det inte kunde lyckas. Allt, allt, allt är mitt fel.»
Hon steg upp med detsamma och gick en stund fram och tillbaka på golvet, medan händerna sleto i näsduken. Äntligen stannade hon framför honom. »Det var detta jag ville att du skulle veta. Alltsammans är mitt fel.»
Han sade ingenting. Han bara sträckte ut händerna, tog hennes ena och höll kvar den.
»Charlotte», sade han mycket stilla och milt, »tänk, så många samtal vi har haft i det här rummet, vid det här matbordet! Här har vi tvistat och grälat, men här har vi också haft bra många glada stunder. Och nu är det sista gången.»
Hon stod där vid hans sida. Hon begrep inte vad detta var. Han satt och strök hennes hand, och han talade vänligare till henne, än han hade gjort på åratal.
»Charlotte har alltid varit ädelmodig och velat hjälpa mig. Det finns ingen, som är så ädelmodig som Charlotte.»
Hon var förstummad av förvåning, hon kunde inte en gång säga emot.
»Jag har bara visat ifrån mig Charlottes ädelmod. Jag har inte velat förstå. Men ändå kommer Charlotte nu i kväll
