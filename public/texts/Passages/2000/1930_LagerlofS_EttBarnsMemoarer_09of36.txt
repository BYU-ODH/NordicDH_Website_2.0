egen hand, för nog ska jag väl kunna ta in sju spel på sådana kort.
Mittemot mig sitter Daniel och är min medspelare. På höger sida har jag faster Lovisa och! till vänster farbror Wachenfeldt. De två håller ihop emot Daniel och mig.
Och när det är jag, som har sagt »préférence», så är det faster Lovisa, som ska spela ut, och hon sitter och nyper och nyper i korten. Men till sist spelar hon förstås ut en klöver, och i den färgen är jag renons. Sedan befinns det, att farbror Wachenfeldt har bra klöver, han också, och faster Lovisa och han, de tar in fem spel i klöver, medan jag får sitta där och kasta bort mina präktiga spader. Jag blir allt så otålig och ängslig, jag får lov att gömma den handen, som håller korten, under bordkanten, så att ingen ska se hur den skakar.
När det äntligen är slut med deras klöver, spelar farbror Wachenfeldt ut en hjärter, och faster Lovisa tar med asset, och jag kastar på min hjärterhacka. Medan faster Lovisa samlar ihop korten, skrattar hon och säger: »Det här går bra för oss, Wachenfeldt.» Men Daniel, som annars är så tålig, han kan inte låta bli att fråga vad jag har sagt »priffe» på.
Sedan spelar faster ut hjärter knekt, och jag lägger på min dam, och farbror Wachenfeldt tar inte över damen, utan kastar på en hacka, så att spelet ser ut att bli mitt.
Jag ser i ögonblicket för mig, att nu är jag räddad. Nu får jag spela ut mina spader och mitt ruter-äss och kan ta hem mina sju spel.
Men innan Daniel lägger på sitt kort, vänder han sig till farbror Wachenfeldt.
»Varför tar inte farbror över Selmas dam?» säger han. »Farbror sitter ju med kungen.»
Farbror Wachenfeldt höjer korten till ögonen och synar dem med sina stora, kupiga starr-brillor.
»Ja, kära du, det gör jag visst, det, fast jag inte ser opp,» säger han. »Men utslaget kort ska ligga.»
»Å, visst inte,» säger Daniel. »Visst har farbror rätt att ta tillbaks, när farbror inte såg.»
Jag förstår nog, att Daniel gör rätt, när han erbjuder farbror att få ta tillbaka sitt kort. Men jag vill så gärna vinna, så jag kan inte hålla med Daniel.
»Hör du inte, att farbror säjer, att utslaget kort ska ligga?» frågar jag.
Men inte bryr Daniel sig om det. »Kom hit med kungen, farbror!» säger han och räcker honom den hackan, som han först har spelat ut.
Därmed slänger farbror Wachenfeldt ut sin kung, Daniel lägger på en hjärterhacka, och på det sättet går spelet över till motparten. Nu har de sju spel, och det finns inte mer någon möjlighet för mig att ta hem tricken.
Faster Lovisa sträcker just ut handen för att samla ihop de fyra hjärterna, som ligger på bordet, men då tar det slut med mitt tålamod. Jag slänger alla de kort, som jag ännu har på hand, ut på bordet på en gång.
»Här vill inte jag spela med längre,» ropar jag och reser mig opp, »för här går inte rätt till.»
Och jag är så ond. Jag är så ond, att blodet kokar i kroppen. Jag tycker, att farbror Wachenfeldt är en riktig usling och falskspelare, och det gör så gott att få kasta korten på bordet och säga det till honom. Och Daniel är inte en bit bättre än han. De är inte sådana, att en anständig människa kan spela kort med dem.
Men det är ju inte så vanligt på Mårbacka, att någon kastar korten i bordet och skriker, att de andra spelar orätt, så att det blir en faslig uppståndelse. Mamma har suttit vid ett annat bord med Anna och Gerda och tagit ut en logogryf, och hon reser sig genast och kommer bort till mig. Och jag skyndar fram till henne: »Mamma, de spelar orätt,» ropar jag och slår armarna om henne och storgråter.
Mamma säger ingenting varken för att ta mig i försvar eller för att banna mig. Hon bara fattar hårt om min handled och leder mig ut ur matsalen. Vi går genom förstun, oppför vindstrappan och in i barnkammarn. Jag gråter hela tiden och skriker på samma sätt: »De spelte orätt, mamma, de spelte orätt.» Men mamma bara tiger.
När vi har kommit in i barnkammarn, tänder mamma ljuset, och sedan börjar hon bädda min säng. »Klä av dig nu, så att du får lägga dig!» säger hon.
Men det gör jag inte strax, utan jag sätter mig på en stol och snyftar och ropar som förut: »Farbror Wachenfeldt gjorde orätt.»
När jag säger detta än en gång, händer det något märkvärdigt. Det är mina ögon, som vänder sig. I stället för att se ut i barnkammarn, som de har gjort förut, så ser de inåt. De ser in i mig själv.
Och vad de ser, det är en stor, tom, halvmörk klipphåla med våta och drypande väggar och en botten, som liknar ett träsk. Ingenting annat än gyttja och ler. Och den där klipphålan, den finns inom mig själv.
Men när jag nu sitter och ser ner i den, märker jag, att något börjar röra sig djupt nere i den smutsiga dyn. Det är någonting, som vill arbeta sig fram. Jag ser hur ett stort, förskräckligt huvud med öppet gap och taggar i pannan kommer opp ur djupet, och där bakom skymtar jag en mörk, fjällig kropp med hög kam längs med ryggen och korta, grova framben. Den är lik den draken, som Sankt Göran kämpar med i Storkyrkan i Stockholm, men bara mycket större och förskräckligare.
Jag har aldrig sett något så rysligt som det vidundret, och jag blir dödligt skrämd över att det har sin bostad inne i mig själv. Jag förstår, att ända hittills har det varit nersänkt i gyttjan och inte kunnat röra sig, men nu, när jag har låtit vreden ta överhand, nu vågar det sig fram.
Jag ser hur det arbetar sig opp. Det kommer högre och högre, och alltmer av den långa, fjällklädda kroppen blir synligt. Det är väl så lyckligt, att det har sluppit löst och inte mer behöver ligga fängslat i gyttjan.
Jag får skynda mig, jag, så att vilddjuret inte hinner att få opp hela den långa kroppen, för då kanske jag aldrig mer kan tvinga det ner igen i sitt fängelse.
Jag hoppar ner ifrån stolen och börjar klä av mig. Jag gråter inte mer, utan är alldeles stilla och så förfärligt rädd för det där, som jag har sett.
Jag kryper ner i sängen, så snart som mamma är färdig med bäddningen, och när hon stoppar om mig täcket, tar jag hennes hand och kysser den.
Efteråt sätter mamma sig på sängkanten. Hon ser, att jag inte är ond mer, kanske att hon också vet, att jag är rädd för mig själv, för mamma vet allting.
»I morron ska du be farbror Wachenfeldt om förlåtelse,» säger mamma.
»Ja,» svarar jag genast.
Mamma sitter där och säger ingenting. Jag ligger och tänker på det stora vidundret, som jag har boende inom mig, och jag säger till mig själv, att jag aldrig mer ska bli ond. Det ska få ligga kvar nere i gyttjan, så länge jag lever. Det ska aldrig mer få slippa löst.
Jag vet inte vad mamma tänker. Hon borde väl förmana mig, men det gör hon inte. Hon vet allting, så hon vet kanske, att det inte behövs.
Om en stund frågar hon om jag vill ha mat, men jag säger nej, jag kan ingenting äta.
»Läs då dina böner, så ska jag sedan sitta kvar här, tills du somnar,» säger mamma.
MARSELJÄSEN.
Om bara morbror Kristofer inte hade fått syn på mig, då jag satt bredvid krusbärsbusken och läste Uppenbarelseboken, och om han inte hade talat om det för pappa, och om pappa inte hade tagit mamma i förhör, så hade han nog blivit riktigt frisk. Men när han nu fick reda på alltsammans, innan jag var färdig, så kunde det ju inte hjälpas, att han fick behålla sjukdomen.
Om somrarna är pappa tämligen bra, men så snart som det blir kallt på hösten, kommer den svåra hostan tillbaka, och den ger sig inte, fastän han var kväll blir smord med ljustalg under fötterna och ligger med den strumpan, som han under dagen har haft på vänstra benet, rullad om halsen.
Mamma ber jämt, att han ska skicka efter doktorn i Sunne, men pappa säger, att han bra ogärna vill ta hit doktor Piscator, för han är en sådan där överliggare, säger pappa. Han hade legat i Uppsala hela sitt liv, och där hade han vant sig vid att sitta oppe och prata och dricka toddy om nätterna. Man kan inte bli av med honom förrän allra först klockan två på morgonen, och det tycker pappa är besvärligt.
I dess ställe försöker pappa att kurera sig själv. Han slutar opp att promenera på landsvägen, som han annars brukar göra var dag, därför att om han möter några människor, så är han tvungen att stanna och prata med dem, och han tror, att han förkyler sig, då han står stilla. Mamma tycker, att han inte behöver stanna och prata, han kunde ju bara hälsa och gå förbi, men det säger pappa är omöjligt för honom.
Var kväll vill pappa äta vattgröt. Han vill aldrig mer fara bort på bjudningar, därför att han inte kan få vattgröt på de främmande ställena. Det är med knapp nöd, som mamma kan övertala honom att följa med till Sunne prostgård och hälsa på professor Fryxell. Ja, han ville inte en gång fara till Gårdsjö, förrän moster Augusta hittade på att låta jungfru Stina koka vattgröt åt honom. Han är inte heller belåten, när det kommer främmande hem till oss, för då tycker faster Lovisa, att det är genant, att han ska sitta och äta vattgröt, så att hon låtsar glömma bort den. Men pappa ger sig inte. Han blir aldrig frisk, säger han, om han inte får sin vattgröt, så att faster är tvungen att sätta fram en gröttallrik åt honom, hur mycket och hur fint främmande vi än har.
Pappa har också hittat på att ta en sup före frukosten och två före middagen. Han säger, att brännvin är det bästa av alla medikamenter och att bara han får hålla på att ta in den medicinen i tillräckligt lång tid, så blir han alldeles bra. Det vet pappa så säkert som aldrig det. Pappa hade aldrig smakat brännvin, förrän han var sjutton år, men då hade han fått frossan, och farmor hade botat honom genom att ge honom brännvin. Både mamma och faster Lovisa säger, att efter allt, vad de har sett, så blir folk bara förstörda och eländiga av att dricka brännvin, men det vill inte pappa ge dem rätt i, utan han påstår, att han blir bättre för var dag, som går.
Men vi barn, vi ser allt, att pappa är dålig, för han springer aldrig mer och leker tagfatt med oss om kvällarna.
Pappa har nu hållit på att kurera sig själv först i en vinter och så långt in på den andra. Men då är också hostan så svår, att han inte får ro för den varken dag eller natt.
Mamma vill prompt skicka efter doktor Piscator, men pappa håller emot i det längsta, för nu har det blivit krig mellan Frankrike och Tyskland, och sedan det har börjat, är det ändå farligare än förr att hämta honom.
Se, doktorn håller med tyskarna, och det gör ju annars ingen människa. Han tycker, att de är så duktiga, att han aldrig vill sluta att tala om dem. Vi har hört, att en gång, när han var hos Nilssons i Visteberg, så hade han och herr Nilsson råkat i en sådan dispyt om Frankrike och Tyskland, att de hade blivit sittande och grälat hela natten, och fru Nilsson hade fått ge doktorn frukost, innan han for. Så att det är allt sant, som pappa säger, att det är ett vågstycke att skicka efter doktor Piscator.

