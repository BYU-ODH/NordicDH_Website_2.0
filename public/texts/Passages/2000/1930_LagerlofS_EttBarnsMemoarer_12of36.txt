har varit i Karlstad. Då svarar Emma, att hon är född där, och på det sättet kommer det fram, att Emma inte är vår syster, utan är syster till Aline. Och det hade inte ingenjör Frykberg reda på förut. Och Emma frågar ingenjör Frykberg om han inte är lantmätare, för hon vill minnas, att hon har sett honom på kalas i Karlstad hos föräldrarna på den tiden, då hennes far levde och var förste lantmätare. Och ingenjör Frykberg blir så glad över att Emma är syster till Aline och för att hon kommer ihåg honom.
Bäst som det är, så säger Anna, att nu är det så mörkt, att vi måste gå hem, och det får vi lov att ge henne rätt i, fastän vi gärna hade hållit på att åka i Vilarstensbacken hela natten. Och på hemvägen låter ingenjör Frykberg Gerda och mig sitta på slipen och åka, därför att han ser, att vi är trötta. Vi tycker alla, att ingenjör Frykberg är den snällaste gamla herre, som vi någonsin råkat, näst pappa förstås.
Vi är ju inte så dumma, att vi inte förstår, att ingenjör Frykberg tycker om Aline Laurell och att det är därför, som han inte vill resa sin väg, innan hon kommer tillbaka. Men vi tror inte, att Aline vill ha ingenjör Frykberg, därför att han är bra ful och bra gammal. Vi tycker, att det är riktigt synd, att han inte är ung och vacker.
Tänk, att vi har varit ute och åkt kälke i flera timmar! När vi kommer hem tillbaka, är kvällsbordet redan dukat, och vi har ingenting annat att göra än att sätta oss att äta.
Sedan, när vi har stigit opp från bordet, så säger pappa, att så här på lördagskvällen brukar han spela ett parti kille med oss barn, och nu undrar han om inte ingenjör Frykberg vill göra barnen den glädjen att spela med.
Joo, ingenjör Frykberg är genast färdig, och vi tar fram spelmarker och killekort, och så slår vi oss ner omkring matbordet allihop, utom mamma, för hon är inte road av kortspel.
Och pappa och ingenjör Frykberg är så lustiga och försöker att överlista varandra, såsom de riktiga killespelarna ska göra, och Anna och Emma Laurell och Gerda och jag, vi skrattar åt dem och har så förfärligt roligt.
Vi skrattar och pratar, så att vi inte en gång hör, när skjutsen kommer tillbaka från Gårdsjö. Vi vet om ingenting, förrän dörrn till förstun går opp och faster och Aline kommer in.
De är alldeles vita av rimfrost, och de har stora herrpälsar på sig. De säger, att det är så förskräckligt kallt ute, fulla trettifem grader. De har fått låna pälsar av morbror Kalle, annars hade de frusit ihjäl.
De talar också om, att de blev så välkomna på Gårdsjö. Moster och morbror ville så gärna, att de skulle stanna och äta kväll, så att de hade inte kunnat säga nej.
När Aline kom in, så reste sig ingenjör Frykberg från spelbordet och drog sig undan in i kakelugnsvrån, så att hon fick inte syn på honom, förrän hon hade pälsat av sig.
»Nej, se! Är ingenjör Frykberg här?» säger hon och räcker ut handen för att hälsa.
Och hon är inte alls ovänlig, men hon rätar opp sig i detsamma och kastar tillbaka huvudet. Hon är litet grand så där som fru Hwasser på Dramatiska teatern, då hon spelar drottning och talar till en lakej.
Och Aline Laurell är så vacker, där hon står. Hon har så frisk färg, och framhåret glittrar av rimfrost, och det lyser och blixtrar ur de stora grå ögonen, som det brukar göra, då hon är uppspelt. Och jag tycker, att det är, som om Aline Laurell skulle vara mycket förmer än vi andra. Hon är en fin stadsflicka, van att umgås med både landshövding och biskop, och vi är bara simpelt lantfolk.
Framför allt är hon förmer än ingenjör Frykberg. Jag tycker, att han sjunker ihop, när han ser på henne, och blir mindre och mindre.
Han ser allt också så förfärligt rufsig ut med det stora skägget och de hemvävda kläderna. Han hälsar på Aline, men han säger ingenting, och då kommer mamma honom till hjälp.
»Ingenjör Frykberg har kommit hit för att köpa havre,» förklarar mamma. »Han har varit så snäll mot barna och åkt kälkbacke med dem i flera timmar. Vi har bjudit honom att stanna till i morron, för han har ju långt hem.»
Vi vill rusa fram och tala om för Aline hur roligt vi har haft, men vi gör det inte, för Aline är så stel och avvisande. Hon är som en spänd sprättbåge, en är rädd att få en pil genom livet, om en kommer den för nära.
»Ja, det vore inte gott för ingenjör Frykberg att fara hem i den här kölden,» säger Aline och är återigen lika förnäm som fru Hwasser, om inte mer.
Aline tror bestämt, att hennes pappa lever och att hon står i den fina våningen i Karlstad och tar emot alla de simpla lantmätarna ifrån landsorten, som är bjudna till förste lantmätarns på kalas.
Ingenjör Frykberg säger alltjämt ingenting, men han har tagit fram den röda näsduken och torkar sig i pannan, och så famlar han efter klockan.
»Ja, du har rätt, Frykberg,» säger pappa. »Klockan går på elva. Och när vi nu har resenärerna hemma, ska vi väl tänka på att komma i säng.»
När Barn-Maja kommer in i barnkammarn nästa morgon för att elda, talar hon om, att det är fyrti grader kallt.
»Dä ä så gott, att barna blir liggande i sängera,» säger hon. »Dä ä omöjlitt å få varmt i rumma.»
Men visst går vi opp. Vi har aldrig varit med om så stark köld. Vi tycker, att det är lika märkvärdigt, som om vi hade flyttat opp till nordpolen.
När vi kommer ner i rummen, är alla fönsterrutor täckta med en tjock fäll av rimfrost, och det kommer inte in så mycken dager, att det blir mer än halvljust. Och förfärligt kallt är det.
Termometern, som hänger utanför ena salsfönstret, kan vi inte se mycket av. Men mittför kvicksilverkulan finns det märkvärdigt nog en klar fläck på rutan, så att vi ser hur kvicksilvret ligger där hopfruset och inte alls stiger opp i röret.
Och vi kan inte få något mjukt bröd till frukosten, säger hushållerskan, för alla limpor har frusit till sten, och om man försöker skära i dem, så bara smulas de sönder.
Smör kan vi inte heller få, för det är fruset, det också. Det ligger stora isbitar här och där i smörklimpen.
Vi vill gärna gå ut och känna på de fyrti graderna, men det får vi inte. Vi får inte en gång ta i låset till förstudörrn med bara händer. För om en tar i järn, när det är fyrti grader kallt, så bränns det, som om det vore glödhett, och sveder av skinnet.
Men i alla fall tycker vi, att det är så högtidligt, att vi har fått vara med om en så stark köld. Inte pappa och inte mamma, ja, inte en gång den gamla hushållerskan har förr fått uppleva, att det har varit fyrti grader kallt på Mårbacka.
Vi är så upptagna av detta med kölden, att vi alldeles glömmer bort ingenjör Frykberg, som var så snäll mot oss förra kvällen. Men när vi ska sätta oss till frukostbordet, frågar Anna om vi inte ska vänta på ingenjörn.
»Nej,» säger mamma, »ingenjör Frykberg är rest. När han fick veta, att det var fyrti grader, så steg han strax opp och for hem. Han hälsade, att han måste resa hem och se efter, att inte hans får och grisar frös ihjäl. Han hade inte en gång tid att säga adjö.»
»Men är det inte farligt att resa många mil i en sådan köld?» säger Aline.
Men pappa skrattar. »Aj, aj, du Aline,» säger han, »det är så dags nu att vara varmhjärtad. Jag undrar allt vems skuld det är, att han reste sin väg.»
»Ja, men, farbror,» säger Aline, »farbror kan då inte säja annat, än att jag var vänlig mot honom.»
»Det var nog minst fyrti graders kyla i den vänligheten,» säger pappa.
Och jag tror, att pappa, och mamma med, var litet missnöjd med Aline. Och Anna och Emma Laurell och jag, vi säger nu efteråt, att det är ju omöjligt, att Aline skulle kunna tycka om en så gammal och ful karl, men vi är ändå ledsna för hans skull.
Jag för min del undrar om det inte var hans mening att frysa ihjäl sig, då han gav sig ut i de fyrti graderna. Jag väntar på att få höra, att han inte har kommit levande hem. Det skulle åtminstone vara bra stiligt, som Emma Laurell brukar säga.
MAJA RÅD.
Och vi tycker, att det är så roligt, när som Maja Råd kommer hit och syr.
Vi får nya klänningar två gånger om året. Var vår får vi en bomullsklänning, och var höst får vi en ylleklänning. Alla våra bomullsklänningar är hemvävda, och det är mamma, som har ställt med garn och med färgning och hittat på mönster och satt opp väven, för sådant är hon så styv med. När som vi var små, så sydde mamma själv alla våra klänningar, men sedan vi har blivit stora, så tror inte mamma sig om att göra det, utan Maja Råd får komma hit och hjälpa oss.
Maja Råd sitter alltid och syr i kökskammarn inne hos faster Lovisa, och det tycker faster så mycket om, för då har hon sällskap hela dagen och glömmer bort att tänka på det, som är ledsamt. Mamma sitter också inne i kökskammarn, när som Maja Råd är här och hjälper till att sy, och Aline Laurell och Anna och Emma Laurell och Gerda och jag sitter där också. Gerda är så liten, så att hon syr bara dockkläder, men det gör hon så bra, att Maja Råd säger, att Gerda kommer att bli en storsömmerska. Anna är också duktig att sy, men Emma Laurell och jag, vi är ena riktiga slarvor, vi kan inte hålla reda på räta och aviga, vi får bara göra sådant, som inte är krångligt, såsom att sy ihop kjolvåder och sätta på kantband.
Men Emma och jag tycker ändå, att det är roligt, när som Maja Råd är här, därför att vi slipper att läsa och räkna.
När som Maja Råd är här, sätter vi in ett stort slagbord i kökskammarn, och där lägger Maja Råd ut tygbuntarna och klipper till. Maja Råd klipper aldrig orätt eller snett, och hon håller alltid reda på räta och aviga. För hon är en riktig sömmerska, som har gått i lära hos en skräddare.
Maja Råd håller en tysk modejournal, som heter »Der Bazar» och som kommer ut i var månad. Vi sitter och ser i den var dag, så länge som Maja Råd är här, och vi försöker att leta ut de allra vackraste modellerna för att sy våra bomullsklänningar och ylleklänningar efter dem. Maja Råd tycker, att vi ska välja enklare mönster att gå efter. Hon säger, att en aldrig ska vänta sig, att en klänning blir så vacker, när den är sydd, som när en ser den utritad i tidningen.
Maja Råd förstår ingen tyska, och det gör ingen av oss andra heller, för Aline Laurell kan bara franska, och det är det enda språk, som hon har lärt oss. Vi säger, att vi inte kan begripa hur Maja Råd kan reda sig med den tyska modejournalen, och det tycker Maja Råd om, att vi säger, vi, som ska vara så lärda och inte gör annat än läser varenda dag.
Maja Råd är alltid fin och slätkammad, men hon har så tunt hår, att den vita huvudsvålen lyser fram mellan hårstråna. I pannan har hon tätt, tätt med små rynkor, och hon är fräknig hela året runt. Vi har också fräknar, som kommer på våren och går på hösten, men det gör inte Maja Råds, Hon begagnar också krinolin,
