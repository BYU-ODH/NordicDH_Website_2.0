och ropade: I den ondes namn, håll upp.”
”Därmed gjorde han stor synd, fader klockare.”
”Ja visst ja, stor synd, stor synd. Det blev en sådan förskräckelse på hela naturen. Berg och backar stodo och väntade på änglarnas fridshälsning, och så ljödo sådana ord i dess ställe. Berget darrade, och stjärnorna flämtade som utbrunna ljus. Djupt nere i jorden hörde man hur harpsträngarna brusto och pelarna störtade och hur stämmorna dogo bort i väsande och skorrande. Men orgelspelaren, han hade brutit mest mot sig själv, livssaften förstenades i honom. Han sökte resa sig men kunde ej. Han kom upp på knä, mer förmådde han ej. Så bredde han ut armarna, störtade baköver, slog huvudet hårt i berget och var död. — Och det förstår jag så väl, att han måste dö”, fortsatte klockaren, ”och jag förstår, att trollen än i dag sitta kvar där nere i berget och tänka på hämnd. För det har ju hänt så besynnerligt, att jag, som är av samma släkt som den storgubben, fast vi nu bara äro bönder, jag har kommit hit och blivit klockare och bor här i gården under trollberget. Och annars göra mig trollen intet ont, men om julaftonen äro de efter mig med all slags hemsökelse.”
Och det fanns ingen förskoning för honom. Hela året gick klockaren i solskenslynne, men varje julafton togo trollen ifrån honom hans prövade, goda, spegelglatta humör.
Ack, han skulle förstått att fira julafton! Långt i förväg tänkte han ut små lustigheter och rim och överraskningar, som han skulle komma med då. Men när stunden kom, var han ond och vresig, och vanligtvis tog han ej fram sina gåvor förrän på juldagen, ty då var han åter människa.
Det var ju så, att efter den natten, då de blivit störda, hade trollen aldrig spelat mer, och därför brukade han stundom säga: ”Det blir inte bra med mig, förrän jag får lära trollen spela på nytt.”
”Men hur skulle det gå till, fader klockare?”
”Det vet jag inte, det har jag funderat på, alltsedan jag blev klockare i Svartsjö, och det har jag snart varit i femtio år.”
Så var det hans sjuttionde julafton, och han beslöt riktigt fullt och fast, att nu skulle det bli en julafton.
Han var i gott humör, då han vaknade. Och så fick han en härlig idé. Han skulle bara låta bli att förarga sig. Det var det enda, som behövdes, bara låta bli att förarga sig, så kunde ju lynnet ej annat än räcka dagen ut.
Så gick han och var på sin vakt. Han var mild och mör mot alla människor, bara för att ej komma ur julglädjen. Hela förmiddagen var köket belägrat av tiggande kvinnor, och när han såg de fyllda påsar, med vilka de drogo bort, kunde han nästan undra vad de själva skulle ha att leva av, ty Gud skall veta, att de ej voro rika, men han förargade sig icke. Det var gott att ha en barmhärtig och givmild hustru, och han fröjdade sig över det.
Hela förmiddagen var han så tämligen övergiven, ty alla hade sitt att ställa med. Då de i två timmar glömt att ge honom frukost, kom han i köksdörren och sade till om den, men mild och mör var han hela tiden.
Mild och mör var han ock mot Vår Herre, fast han ställde till med ett slaskväder, som tog bort allt föret på vägen, så ingen kunde begripa hur folk skulle komma till kyrkan nästa morgon. Nej, han var nöjd med allt, han ville inte förarga sig.
Framemot middagstiden blev vädret bättre och klockaren gick ut. Just i grinden mötte han då gamle Agrippa Prestberg, trumslagaren.
Det är inte många, som kunna veta vad detta var för ett möte. Men om det fanns en förskräckelsens syn, så var det gamle Agrippa. Han hade en lång, knotig kropp, klädd i trasor, och ett magert, gulblekt och knotigt ansikte med hår i tovor och skägg i tofsar och stripor. Han hade ett lömskt, seende öga och ett blint, med inflammerat vitöga och varig kant och en näsa, en näsa, som var krokig och stor och sned och konstig som på intet annat djur i naturen, uttryckande allt möjligt av rovgirighet och högmod och stridstuppshumör och dryckenskap och lidelse.
”Bom, bom, bom”, sade gamle Prestberg på sitt vanliga sätt, ”undan bönder och kryp till kojs, för här kommer Jonas- Utter-Agrippa-Prestberg med trumpinnarna i sin hand för att dunka er sönder och samman. Bom för dig och bom för dig. Bom, bom, bom.”
”Är du så sträng i dag, Agrippa”, sade klockaren, ”det är ju julen för handen.”
Varpå Agrippa, den hedningen, började en tirad mot Gud och prästerskap, som kunde komma hjärtat att darra i kroppen på en. Men klockaren höll sig tapper. Han ville ej förlora humöret.
”Vart skall du gå en sådan här dag?” sade då klockaren.
”Hem till käringen, förstås. Hon skall väl ha den glädjen att få hem mannen sin till jul. Och läsas böner skall det inte, men supas skall det. Hon skall ha sig en glad kväll, Prestbergskäringen.” Och han visade klockaren brännvinsbuteljen, som stack upp ur hans rockficka.
Agrippas stuga låg på trollberget strax ovan klockargården. Där uppe bodde flere fattiga hushåll, rätt löst och dåligt folk. Fick man nu brännvin dit upp, så skulle där bli ett leverne.
Och när klockaren sade Prestberg adjö, så gav han honom den förmaningen att gå försiktigt uppför branten, vägen var hal där. Varpå gamle Agrippa marscherade i väg utan att se sig för och hållande käppen i vädret. Ty en sådan dåre var han, och klockaren visste det, och det var därför han varnade honom. Och då han såg, att han föll och knäckte sin butelj, så visste han, att det var han, som vållat det. Så nu skulle det ej bli något drickande uppe på trollberget denna julkväll. Det ville han gärna bära ansvar för.
Men nu fick han se en lång rad tiggare på landsvägen, som togo av uppåt hans gata. Då dröjde han ej länge, utan han klättrade själv upp till trollberget och ropade an en liten, svart kvinna, som stod i sin dörr. ”Du Brita”, sade han, ”är det meningen, att din dotter och hennes man och de åtta ungarna skola vara här julen över? Har du någon mat att ge dem kanske? Blir det annat än att de skola tigga nere hos oss allt vad de skola ha? Låt du dem draga sin kos, så snart de komma, det råder jag dig till! Har dotter din gett sig i lag med skojare, så får hon ha det så gott. Men för andra kristna människor får du inte förstöra julen med att ge oss det tjuvpacket på halsen.”
När han åter skulle gå ned från berget, kom en liten högtidlig man ut ur en stuga. Han var alldeles skallig och alldeles slätrakad, skinande av belåtenhet, smilande i rösten och något ostadig i blicken.
Denne var kejsaren. Han var en stackars snäll man, som mistat all sin egendom och så tagit sig ersättning på ett annat område.
Ty när människor sågo, att han tog drömmar i ersättning för gods och fabler i lösen för boskap, så blevo de frikostiga mot honom. Han hade en gammal hustru, av henne kunde de ingenting göra, men han hade en ung dotter, som var borta i tjänst, henne gjorde de till kejsarinna. Och de lovade honom, att denna dotter skulle komma och skänka honom ett kejsarrike. Ingen var snål mot kejsaren, vad man visste av grant eller stort, det gav man honom, och i synnerhet var det dotterns hemkomst, som firades, med stora äreportar, med dundrande kalas, med sidenklädda unga damer och förfärligt skjutande. Och han väntade henne alla dagar, men först och främst på de stora högtidsdagarna.
Så gick han fram till klockaren och viskade, att nu i natt skulle kejsarinnan komma. Nu var det riktigt säkert. I kyrkan skulle det tändas ljus för hennes skull, och menigheten skulle gå ut med bloss och taga emot henne.
”Ola Janson”, sade klockaren strängt, ”vet du ej vem som kommer denna natt?”
Det visste kejsaren väl. Han var egentligen icke galen. Han kunde bara ej låta bli att drömma. Han var också en gudfruktig man. ”Men hon kommer också”, sade han inställsamt.
”Hon kommer inte, du”, sade klockaren. ”Du skall inte låta de unga karlarna göra dig galen. Inte kommer hon, och inte är hon kejsarinna. Du gör dig till gud, Ola Janson. Det blir du nog straffad för.”
Kejsarens kropp vek sig samman. Han kröp, han förintade sig. Innan klockaren kunde veta det, var han borta, inkrupen i sin stuga eller uppslukad av jorden.
Och klockaren tänkte. Somliga förneka Gud och andra göra sig själva till gudar, men bevars väl, jul vilja de alla fira. Se nu bara på det här fantfolket! Komma de inte skrattande och hoppande och dansa med sina påsar. Jul skola de fira förstås, fast de ha kärran full av tjuvgods och samvetet av brott. Men jag tänker det blir inte så mycket med julfirningen här på trollberget detta år.
Men nu hade han ju kommit att förarga sig. Ja, det var detsamma hur han strävade. Han skulle aldrig få sin julafton. Nu var han hemfallen åt ofriden. Det kom över honom livsleda och mjältsjuka och hopplöshet. Han kände sig så förfärligt gammal. Och han var övergiven av hela världen. Ingenting dugde han till, och inga pengar hade han. Han och hela familjen borde i morgon dag ge sig ut på tiggeri.
Sådana tankar tumlade han med hela kvällen. Han satt mörk och dyster i sin vrå, ur stånd att säga något. De andra brydde sig ej om honom, de voro vana vid julaftonslynnet. Som han snart fått alldeles klart för sig, att detta var hans sista julafton, greps han av en stor förtvivlan jämväl däröver att han ej kunnat försona trollen. Så gammal han var, hade han ej ännu kommit att lära dem att åter börja spela om julnatten. Och så syntes det honom, att det måste ske nu eller aldrig. Han var så uppriven av sorg, att han ej handlade precis så kallt och lugnt som annars.
Han fick fatt i ett dragspel, det var det enda instrument, som fanns till hands, och gick ut. Bräcklig och tungfotad, som han var, började han i den mörka kvällen att klättra uppför trollberget, men det var just ej den lättaste sak.
När han gick förbi hos kejsarens, tänkte han, att han fick gå in där och skaffa sig en lykta. När han så öppnade dörren, såg han gubben och hans gumma sitta tysta vid spiseln. Intet ljus var tänt, ingen mat kokade. En sur brand låg på hällen och rök.
”Hur har ni det här inne?” frågade klockaren.
”Å”, svarade hustrun, ”Ola gråter hela kvällen, så vi komma oss inte för med någonting.”
”Gråter Ola”, utbrast klockaren, ”men vet han då inte, att hon kommer, hon, dotter hans? Hon kommer på nyåret, fast hon var förhindrad i natt. Och se här vad hon sänder Ola.” Och han dök ned i sina fickor, som voro fulla av karameller och julkram, fast han ej gittat taga fram det, och fick upp en stor guldpappersstjärna. ”Upp med dig, gubbe, och gör dig grann”, sade han. ”Sätt denna på rocken i morgon, så skola jäntorna niga för dig på kyrkbacken!”
Det här sade klockaren i förtvivlan. Han brydde sig ej om hur något gick. Han ville ej pina människorna. De blevo ej bättre för det.
Då klockaren kom ut från kejsarens, funderade han en stund och så gick han in till Prestberg. Där var samma mörker och samma otrevnad, men här var det hustrun som grät. ”Du Prestberg”, sade klockarn och kände, att han ej kunde strida med dem längre, ”hörde du inte, att jag sade åt dig att hämta dig brännvin hos mig, då buteljen gick sönder för dig? Det är inte för sent än, du. Och tänd ljus och gör det muntert för käringen, Prestberg.”
Klockaren stapplade sig fram mellan de små stugorna och kom till
