trodde, att de voro så fattiga, att det inte var råd för henne att äta sig mätt. Hon hade inte något förstånd att skilja fattigdom från fattigdom. Då det inte var vad hon var van vid, så trodde hon, att det var bar och naken nöd. Hon, som var van vid utrymmet i bergsalarna, tyckte ock, att det var så trångt i deras koja, att hon ovillkorligen smög sig intill väggen och gjorde sig liten på bänken. Och vid allt blev mannen retad.
Men hon förstod ej vad det kunde vara, som ständigt förargade honom. Hon tänkte, att han omsider fattat misshag till henne för hennes härkomst från jättarna.
Allt ödmjukare och mildare blev hon, men det hjälpte henne icke. Därför att hon var så ovan vid fattigdomen, höll hon den som en förskräcklig och obeveklig makt och hade den så ständigt i tankarna, att hon nästan aldrig kunde vara glad. Och glad hade mannen velat ha henne. Om hon trallat en visa eller skrattat, skulle det ha hjälpt henne mer än något hon gjorde, men det förstod hon inte. Nu trodde han, att hon bara gick och ångrade sig.
Han tyckte han hade inte sådan glädje av den hustrun, som han väntat. Hon var visst girig, eftersom hon var så grym på att arbeta. Han kunde knappast locka henne att följa honom till skogen om morgnarna eller att sitta en liten stund bredvid honom på tröskeln i solnedgången.
Han blev bitter mot henne och retade henne med att hon brukat sitta vid guldbord och dricka ur silverbägare. Där borta i berget hade de väl haft sovel var dag, och hon hade nog fått dricka så mycket hon ville av de svarta kornas rara, feta mjölk. Det var ej underligt, att hon aldrig lät honom se ett glatt ansikte. Hon måtte ju längta. — Han hade ingen lit till henne, därför att hon varit så rikt uppfödd. —
Har man bara lyckats göra ett rikt gifte, så har man sedan all möjlig hjälp att vänta av svärföräldrarna, det märkte jägaren ganska snart.
Det var en dag, som han gick ute i skogen och fällde träd.
Vinter var det, och det gick bra att arbeta i kölden, så han var i det bästa lynne. Hustrun kom ut till honom med middagsmaten, och eftersom det blev kallt för henne att stå och vänta, medan han åt, så tog hon yxan och började hugga. Det var ett arbete, som anstod henne. Huggen föllo lätt och säkert. Yxhammaren beskrev en jämn båge över hennes huvud, och spånorna stodo omkring henne som ett yrväder. Mannen tyckte, att hon var grann, och berömde henne. Sedan arbetade de tillsammans ända till kvällen. Och de sade, att så ville de göra alla dagar.
Hela nästa natt hörde de ett starkt brakande och knakande i skogen, och på morgonen fick jägaren se, att hela den trakt, som han skulle avverkat under vintern, var fälld. Det såg ut, som om vinden skulle gjort det, men han förstod nog, att det var svärfadern, som varit ute och hjälpt honom. Han blev ganska led vid detta. Det märktes ju, att bergfolket tyckte, att dottern hade det för svårt.
”Det är väl bäst, att du går tillbaka till berget med ens”, sade han till henne, ”så att du kan få ligga och dra dig på en björnfäll hela dagen och låta passa opp dig av de grå trollen. Du ser, att de tycka hemma hos dig, att du fått en för fattig man.”
Då han sagt henne detta, gick hon ut i skogen och grät, och strax kom hon då i möte med sin gamla mor.
”Var du lugn, jag skall nog ge dig något, så att mannen blir nöjd”, sade jättekvinnan. ”Han är väl inte olik allt annat manfolk heller.”
Och så lät hon sända ned från berget en tunna gott öl, en stor fet lax och en gödd kalv. När mannen såg dessa saker stå utanför dörren, kunde han ej låta bli att förnöjas. Och hustrun menade, att behövdes det så litet för att få honom god igen, så skulle det gå lätt att alltid hålla honom vid ljust lynne.
Då mannen så där fått vinterarbetet färdigt på en natt, tyckte han, att han och hustrun kunde ha tid att vara med om gästabuden, som nu höllos nere i bygden. Han hade alltid varit gärna sedd gäst, därför att han var en skämtsam och lekkunnig man.
Han blev även välkommen och än mer hans hustru. Ty på henne var man nyfiken. Och när hon kom i full stass, stor och drottninglik, så var hon något att se på. Alla människor förundrade sig och viskade om dem: ”Nej, men att hon velat ta honom.”
Så var där en tös, som hette Randi, Randi den rika. Hon hade blivit bortskämd av medgång och lycka och hade rykte om sig att vara elak och oförsynt. Hon sade till mannen: ”Det är en stolt kvinna du fått till hustru. Vi förundra oss alla över att hon velat taga dig.”
Då fick han först rätt klart för sig vad han vunnit med sitt giftermål. Han tyckte, att värdfolket bjöd honom mat för hans hustrus skull, att männen drucko honom till för den förträffliga kvinnans skull och att tärnorna dansade med honom, därför att hon, som var rikast av dem alla, hörde honom till.
När han fick sådana tankar, kunde han ej längre härda ut bland gästabudsfolket, utan han drog hem så fort som möjligt. Och på hemvägen bröt all den sammansparade harmen lös över hustrun. Då var det ingenting annat för henne än att skaffa goda ting hemifrån och laga åt honom. Därav blev han liksom mutad till saktmod.
Nu var det ock så, att många hade sina betänkligheter vid ett sådant gifte som hans. Bergjättarna voro nog av gammal ätt, men ingen ville säga, att den var god. Det skulle mycket pengar till för att försona en med den härkomsten, menade de flesta.
Och medan de trängdes kring hustrun i lekstugorna, så var det tomt omkring henne i kyrkan. Då de gingo till altars, hände det, att Randi den rika, som stod dem närmast, flyttade sig undan ett gott stycke, så att det uppstod ett tomrum mellan dem och de övriga. Och för detta blev mannen ond, men ej så mycket på Randi som på hustrun. Det var så hans vana, att hans förtrytelse alltid vände sig mot henne. Sålunda var allt lika galet: antingen han hade heder eller vanheder av henne, slutade det alltid därmed, att han grälade.
Hon förstod honom ej alls, visste bara, att det var gott att ge honom något till försoning liksom. Och hon lät dem i berget sända allt gott, som tänkas kunde. När han åt av godsakerna, blev han skamsen och var god för en stund. Sedan tänkte han på att hon nog klagade på honom hos de sina och blev ond på nytt.
Fast han nu hade ett riktigt goddagsliv, arbetade han ändock ibland på skogsröjningen. Men han tyckte nog det var dumt att släpa med det, när han kunde få allt lika bra ändå och när ingen väntade något av honom. Det var, som om ingen ville tro, att han kunde göra något numera.
De hade varit gifta i några år, och allt gick på tok mellan dem. Mannen hade blivit lysten efter vällevnad och var ganska hård mot hustrun. Han hade upphört att arbeta, låg bara och mådde gott. Hon var rädd och undfallande. Hon dolde undan vad som kunde reta honom, småljög och krusade. De hade låtit föräldrarna hjälpa dem till en riktig stuga och höllo sig med både häst och dräng. Då höll det på att bli riktig olycka av.
Ty snart blev det klart för envar, att de två ej höllo riktigt samman, och då begynte de utomstående att tränga sig mellan dem. Randi den rikas fader hade en säter i skogshöjden ovanför deras hem, och ett år drog hon själv dit upp med boskapen.
Då hörde hustrun varje kväll en besynnerlig lurlåt. Det var något så lockande i den, att hon tyckte, att hon knappt kunde motstå att gå efter den. Hon frågade sin piga vem som blåste så. Å, Randi, rika Randi. Hon gick själv i sätern den sommaren.
”Det var styggt, så hon blåser”, sade hustrun.
Hon kunde ej hjälpa, att hon tyckte mannen blev orolig, då han hörde lurlåten. Det var, som om det var bud just efter honom. Randi visste nog, att ej allt var gott mellan dem.
Så fick hon höra, att han varit uppe hos Randi. Nu var hon så pass erfaren, att hon förstod, att ingen skulle klandra honom, om han övergåve henne och droge hän till Randi. De skulle alla säga, att det ej var underligt, att han ej kunde hålla ut med en av jättarnas kvinnor.
Men fast ingen skulle tro gott om henne, ville hon dock hålla sig tadelfri. Om det än ginge till det yttersta, så skulle han dock ej få något att säga om henne. Ingen rättvis förevändning till skilsmässa ville hon unna honom. Så god hustru, som hon förstått att vara honom, hade hon varit, och därmed ville hon fortsätta. Just därför att hon var av en tadlad ätt, skulle hon på det nogaste uppfylla all rättfärdighet.
En höstkväll kom Randi ned till henne i stugan. Hon skulle nu driva hem med boskapen. Hon bara ville titta in här i förbifarten.
Då kände hustrun genast, att nu var Randi här för att taga mannen, men hon steg upp och välkomnade henne och bjöd henne det bästa hon hade.
Mannen var mot Randi sådan, att man tyckte, att de måtte ha allt klart sinsemellan, men hustrun förändrade ej en min. Hon kom in med öl i en stånka och slog upp i hennes stop. Randi ryckte det för hastigt till sig, och då spillde hustrun öl på bordet och på Randis klänning. Mannen stötte häftigt undan hustrun, och Randi skrattade. Men den stackars jättedottern teg och gick ut på gården.
Så skulle Randi färdas vidare, och mannen sadlade sin häst för att rida med henne nedåt dalen. Med detsamma lastade han hästen med kläder och verktyg, som kunde behövas för att vara borta en längre tid. Ja, Randi var visserligen kommen för att hämta honom.
Hustrun stod stilla på gården och bara undrade om det kunde bli så, om en så stor olycka kunde gå över henne.
Mannen ledde hästen fullsadlad ur stallet, men den haltade svårt, ty den hade tappat en sko. Randi satt färdig på sin häst. Vid ledet stodo hennes hjordar och bölade av längtan att få gå ned mot dalen. Mannen såg sig om efter hjälp, men då ingen var till hands, vinkade han åt hustrun att komma och hålla uppe hästfoten, medan han skodde den.
Så fann han ingen sko, som passade. En var för liten och en för stor. Han blev otålig, bråkade och svor i sin förargelse. Hon satte ned hästfoten, tog skon, tänjde ut den, så att den passade, och lämnade den så till honom.
Han tog den, som om ingenting underligt skett, och började slå i ett söm. Men för vart hammarslag träffade han allt osäkrare, äntligen tappade han hammaren och var då darrande i hela kroppen.
”Om du är så stark, hur kan du tåla allt detta av mig?”
Hon svarade blitt:
”Jag minnes nog, att då prästen vigde oss, ålade han mig att lyda dig.”
Mannen grät och sade: ”Du är för god för mig, och det är dårskap av dig att vilja behålla mig. Men om du förlåter mig nu, så lovar jag dig, att jag aldrig skall sätta någon före dig.”
Och han visade bort Randi från gården samt stannade hos hustrun.
Det blev dock ej bättre mellan dem efter detta utan snarare tvärtom. Mannen var ej retsam och stickande längre, men tyst och krypande som en piskad hund. Han bar sig åt, som om han vore hennes träl, och hon kunde ej rycka upp honom till frimodighet. Skulle han länge gå så där förödmjukad och
