vad hon varit van vid. Han var ju bättre mans barn, och sådana dö aldrig av svält i Sverige.
Länsmansfrun för sin del, som förstod, att han talade allvar och att det liv, som väntade hans hustru, skulle bli hårt och ansträngande, undrade hur hon skulle förhålla sig. »De här två unga människorna har ju knappast råkats», tänkte hon. »Och eftersom Anna Svärd inte kan skriva, har de inte heller kunnat lära känna varandra genom brev. De är ännu lika litet bekanta, som när de första gången möttes på landsvägen. Vore det inte klokt att öppna ögonen på bruden? Hon är en präktig människa, fastän hon inte ligger åt det försakande hållet. Jag har verkligen lärt mig att hålla av henne. Kan jag låta henne träda in i sitt äktenskap utan att säga henne vad hon går till mötes?»
Hur hon funderade, beslöt hon sig dock för att inte lägga sig i saken. Om de inte redan hade varit man och hustru, hade det säkert varit hennes plikt att ingripa. Men som det nu var, fann hon det klokast att lämna dem åt sig själva.
Då kalaset var till ända, gästerna hade troppat av och länsmansfruns två döttrar hade följt bruden upp på gästrummet, där brudsängen stod bäddad, kom emellertid den unge äkta mannen själv och bad att få tala med sin värdinna.
Efter detta samtal, som torde ha varat minst en halvtimme, gick fru Ryen in i sin sängkammare och hämtade sin bibel på nattduksbordet. Med denna under armen begav hon sig därpå uppför trappan och in i gästrummet, där de två döttrarna just hade hunnit befria Anna Svärd från all brudgrannlåten och hjälpa henne i säng.
Hon behövde inte mer än kasta en blick på Anna Svärd för att se, att hon alltjämt höll de täta ögonbrynen sammandragna och att de djupa ögonen fortforo att stirra fram mot någon förfärlig olycka. Då hon såg länsmansfrun komma in med bibeln under armen, nickade hon ett par gånger betydelsefullt, liksom ville hon säga: »Nu får jag ändå rätt. Det här har jag väntat på hela kvällen.»
Länsmansfrun gjorde sig ingen brådska. Hon putsade ljusen, skickade döttrarna att lägga sig, satte på sig sina brillor och bläddrade i sin bibel. Då hon hade funnit det ställe, som hon sökte, sade hon till Anna Svärd, att det var några ord här i Skriften, som hon gärna ville läsa upp för henne, nu då hon ginge in i sitt äktenskap.
Anna Svärd satte sig upp i sängen och knäppte händerna. Alldeles säkert fann hon bibelläsningen mycket onödig. Hon förstod, att den var en inledning till något svårt, som hon skulle få höra. Och hon hade helst velat slippa att vänta.
Länsmansfrun började läsa ur l Kor.: 13.
»Kärleken är tålig och mild; kärleken avundas intet; kärleken skalkas intet, han uppblåses icke;
Han skickar sig icke ohöveliga, han söker icke sitt, han förtörnas icke, han tänker intet argt;
Han gläds icke över orättfärdighet; men han fröjdar sig över sanningen.
Han fördrager all ting, han tror all ting, han hoppas all ting, han lider all ting.»
Länsmansfrun, som kanske tänkte på sin egen brudkväll, läste de märkvärdiga orden med rörd stämma, och Anna Svärd kunde inte låta bli att följa med. Det som lästes, föreföll henne som taget ur hennes eget hjärta. Aldrig hade hon hört något ur bibeln, som varit så riktigt och sant.
Då läsningen var slut, upprepade Anna Svärd den sista versen för sig själv.
»Vill du kanske höra det här en gång till?»
»Ja», svarade bruden och bara viskade fram ordet, så rörd var hon.
Ögonbrynen voro verkligen inte mer så hårt sammandragna. Ögonen stirrade mindre stelt. Länsmansfrun började hoppas, att hon skulle kunna genomföra sin beskickning utan alltför häftigt motstånd.
»Se där», tänkte hon, »Anna Svärd är långtifrån dum. Hon hörde sin mans tal för en stund sedan. Hon förstår kanske redan hur alltsammans hänger ihop.»
När hon hade läst upp de sköna orden om kärleken ännu en gång, lade hon ihop bibeln.
»Om det skulle visa sig, att inte allting blir så för dig, som du har väntat, så tänk på detta!»
De djupa, svårmodiga ögonen vändes mot den talande. Detta yttrande kunde vara sagt bara som en passande förmaning till en nygift hustru. Men det kunde också vara en inledning till det förskräckliga, som måste komma.
Länsmansfrun skyndade att ge en förklaring.
»Jag menar, ser du, att om man håller av någon med den rätta kärleken, så bryr man sig inte om hur man får det i världsligt hänseende. Det är inte hästar och kor eller pigor och drängar, som man ska gifta sig med.»
Fru Ryen fann Anna Svärds uppförande mycket besynnerligt. En antydan som denna borde ha försatt henne i en förfärlig oro. Men hon varken sade ett ord eller gjorde en rörelse. Det måste skridas till ytterligare förklaringar.
»Du ska inte tro, barn, att jag oombedd blandar mig i dina affärer. Din man kom till mig nu nyss, då du redan hade gått hit upp, och talade öppet med mig om hur ni skulle ha det i framtiden. Jag frågade honom då om du verkligen visste allt detta, och han svarade, att du hade vetat det från första stund.»
Denna gång kom det verkligen ett par ord från Anna Svärd. »Vad skulle jag ha vetat?» sade hon, men tonen var fullkomligt likgiltig. Det förskräckliga, som hon väntade på, var tydligen inte något i den här vägen.
»Kommer du inte ihåg», sade fru Ryen och höjde ovillkorligen rösten, liksom hade hon talat till någon, som inte var riktigt vaken, »kommer du inte ihåg, att han har talat med dig om att föra ett liv i Jesu efterföljelse? Han sade detsamma nu i kväll.»
»Ja, men ...»
»Jag misstänkte genast, att du ingenting hade förstått. Och när jag förklarade detta för din man, bad han mig, att jag genast skulle låta dig veta vad som väntar dig. Han bad mig säga dig, att han inte har någon prästgård. Han är en hjälppräst med etthundrafemti riksdaler i lön. Ända hittills har han haft rum och kost i prostgården, men då han nu gifter sig, får han i stället visst med spannmål, smör och mjölk. Det blir säkert tillräckligt, men inte mer heller, och när du nu har gjort dig så stora förväntningar ...»
Anna Svärd gjorde en fråga, sedan hon hade hört detta. Länsmansfrun förstod, att det var en artighet mot henne, ty själv tycktes hon inte känna det minsta intresse för saken. Hon undrade var de skulle bo.
»Din man fick ett litet arv i höstas efter en faster», sade fru Ryen. »Det var inte mer än tusen riksdaler och möbler till ett rum. För pengarna har han emellertid köpt sig en liten stuga med kök och ett rum. Ja, det räcker ju väl för er två. Men du förstår, det finns inga uthus, inga åkrar och ängar. Du får själv laga din mat, elda och baka och skura och göra allting.»
Länsmansfrun undrade om Anna Svärd bara spelade likgiltig och om stormen, som borde rasa inom henne, skulle bryta ut över mannen, då han kom. Men ingenting tydde på detta heller. Den starka, kraftiga människan satt där och såg alla sina förhoppningar krossas utan att visa minsta tecken till saknad.
»Det är förargligt, att jag har narra dej å ge mej uppfostran», sade hon.
»Det är det minsta», sade fru Ryen. »Det har varit roligt att uppfostra den, som är så kvick att ta efter. Vi tycker om dig här i länsmansgården, det förstår du väl, barn. Det här är den första ledsamma stund, som jag har haft för din skull.»
Anna Svärd sade inte ett ord till tack för hennes vänlighet, och länsmansfrun blev nästan litet förargad. »Du sitter kanske och tröstar dig med att din man snart ska få ett bättre gäll. Men du ska inte lita så säkert på det heller. Han säger åtminstone, att han alltid vill förbli fattig. Eller om du tänker på att föräldrarna är förmögna, så vill jag tala om för dig, att han har blivit osams med dem för din skull och att han varken har hjälp eller arv att vänta av dem.»
»Det är synd om mor», sade Anna Svärd. »Hon har nog trott, att hon skulle få sitt bröd hos oss te döddagar.»
»Om prosten i Korskyrka skulle dö», fortfor fru Ryen obarmhärtigt, »så blir din man skickad som hjälppräst åt något annat håll, och det är detta, som är det värsta, för då kan du ju inte följa med, utan blir sittande ensam i er stuga. Och prosten i Korskyrka är sjuttisex år, han kan inte leva länge.»
»Ja, jag förstår, att det blir svårt för oss», sade Anna Svärd lika oberörd som förut.
»Eftersom ni alltså har att motse en ganska osäker framtid», sade fru Ryen, »tycker jag, att din man har mycket rätt i sitt förslag. Han bad mig nämligen, att jag skulle fråga dig ... Han tyckte, att det var svårt att göra det själv. Han ville, att jag skulle föreslå dig att »
Hon avbröts av en häftig rörelse från sin åhörarinna. Anna Svärd hade vänt sig rätt emot henne. Hon satt framåtböjd och lyssnade. Nu var hon fullt vaken. Det var slut med all dåsighet. Länsmansfrun blev litet röd på kinderna.
»Kära barn», sade hon, »du ser på mig så, att jag nästan blir rädd. Men jag tycker, att hans betänkligheter är väl grundade. Det är säkert inte klokt av er att bilda familj. Ja, du förstår nog vad jag menar.»
Anna Svärd hade sjunkit tillbaka ner på kudden. Hon grät inte, men hon vred händerna, och ansiktsdragen arbetade som på en förtvivlad. »Det var det jag visste», sade hon, »det var det jag vänta på. Han tycker int om mej mer.»
»Kära barn», sade länsmansfrun, »ta det inte på det sättet! Din man är inte som vi andra. Han är helt och hållet en annan sorts människa, förstår du. Han älskar dig, det vet jag, men folk av hans slag anser sig tjäna Gud genom att försaka det, som de mest önskar.»
»Älskar han mej, då han skickar såna bud te mej?» ropade Anna Svärd med gäll stämma. »Har du int märkt på allting, att han har tröttna på mej? Men nu ska han också slippa mej.»
Hon kastade av sig täcket, ryckte till sig strumpor och skor och började klä sig.
»Kära barn», försökte fru Ryen lugnande, »jag försäkrar dig, att du tar miste. Din man sade till mig, att han hyser varm kärlek för dig. Alltsedan han kom hit och fick se dig, har han kämpat med sin böjelse. Han har inte vågat tala med dig.»
Hon höll inne. Anna Svärd satte på sig kläderna med en fart, som om det gällde att komma undan en eldsvåda.
»Tok heller!» skrek hon till. »Tycker han om mej, när han ställer te mä ett sånt bröllop? Jag vet int vad han vill mej.»
Länsmansfrun såg hur hastigt hennes händer rörde sig och hur vilda ögonen lyste ur det vita ansiktet. Hon gick inte, nej, hon sprang ut ur rummet.
Hon fann Karl-Artur Ekenstedt i den skumma matsalen. Han låg på knä, försänkt i bön. Hon rusade fram och skakade honom i armen, och han reste sig med en förlägen rodnad över ansiktet.
»Jag bad Gud, att han skulle låta Anna ta ert budskap på det rätta sättet.»
»Det är minsann inte tid att bedja nu», ropade fru Ryen och ruskade honom i armen än en gång. »Om inte magister Ekenstedt skyndar upp till Anna och visar henne, att ni älskar henne, såsom en man ska älska sin hustru, så får vi i morgon dag leta efter henne i någon vak i Dalälven.»
Nytt hem.
Anna Svärd var säkert skapad för att gå omkring med kramsäcken. Hon hade den rätta blicken för vad som helst borde bjudas kunderna. Det hade aldrig hänt henne, att hon hade lagt i sin påse en vara, som inte gick att sälja. Kom hon in på ett ställe, där man inte ville göra handel, gick
