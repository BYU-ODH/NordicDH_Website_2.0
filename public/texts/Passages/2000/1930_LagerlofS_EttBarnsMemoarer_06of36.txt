Selma,» säger de, »du, som läser bibeln, vet du vart Jakob gick, då han var i sitt fjortonde år?»
»Eller kan du säja oss namnet på Zebedei söners far?»
»Eller vet du vad de tolv apostlarna gör i himmelriket?»
»Eller vad säjer du om att det var en käring, som hade läst hela bibeln, och hon sa sedan, att hon hade förstått vartenda ord utom stent-aflōr och ko-párr-kar och stöt-osten?»
Men det gör ju rakt ingenting. En får gå igenom värre saker än så, när som en ska läsa hela bibeln och bara är tie år.
Pappa är oppe och klädd, men han ligger på sin soffa flera timmar om dagen. Han känner sig matt och svag och kan inte bli av med sin hosta. Han säger, att han visst aldrig blir sig lik igen.
Pappa och mamma och Anna har varit i Filipstad på moster Julias bröllop, men det blev han inte något bättre av. Men nu har mamma hittat på, att han ska fara till Strömstad och bada, för sa friska, som de var den sommaren, då de låg där och badade, har de aldrig varit varken förr eller senare. Jag vet ju, att det är onödigt, för han blir frisk i alla fall, bara jag har läst ut bibeln, men det får jag inte säga till någon.
Kanske att det är Gud, som lagar, att pappa reser bort, för att jag ska få fortsätta med läsningen.
Så länge som pappa inte är sig lik, är det ingen, som vill tala om för honom något sådant, som han kunde bli ledsen över. Därför har ingen här hemma berättat för honom, att folk tror, att jag blev omvänd, den gången vi hörde Paulus Andersson i Sandarne tala på gästgivargården, och att jag nu är en läserska.
Men det kunde ju hända, att han fick veta det i alla fall, och vad skulle jag svara, om pappa frågade mig varför jag läser bibeln? Det gick inte an att ljuga, och det gick inte an att säga sanningen.
I alla fall är det bra gott med de långa, ljusa sommarnätterna. När som mamma har varit oppe och läst bönerna med oss och Anna har somnat, så kryper jag opp ur sängen och sätter mig framme vid fönstret och läser och läser och läser.
*
Nu är pappa hemma igen, och vi är så glada allesammans, för han är frisk och sig lik, som han var, innan han reste bort för att ta opp skatt och fick sova på de våta lakanen.
Och vi har så mycket främmande, så mycket främmande. Det är morbror Schenson och Ernst och Klas och Alma, och det är farbror Hammargren och faster Nana med Teodor och Otto och Hugo, och det är morbror Oriel Afzelius med moster Georgina och Elin och Allan och så morbror Kristofer Wallroth, som är ogift.
Aline och Emma Laurell har också kommit, men inte för att börja läsningen, utan bara för att vara med om den 17 augusti, då pappa ska fylla femti år.
Det är så vackert väder, och det finns så mycket vinbär och krusbär och körsbär, och astrakanerna håller på att bli mogna. Allting är så roligt. Det är bara en enda sak, som är tråkig, och det är, att jag inte har hunnit att läsa ut bibeln. Jag är närapå färdig, jag håller på med Uppenbarelseboken, men när som det är så mycket främmande, så är det fullt överallt, det finns inte ett ställe i hela huset, där jag kan få sitta i fred och ro en enda timme och läsa ut bibeln.
Men nu i eftermiddag har mamma hittat på, att allesammans ska gå till Storsnipan för att se på den vackra utsikten. De har gett sig i väg, både stora och små, och jag är ensam hemma. Jag ville gå med, jag också, men mamma sa, att det var för långt för mig. Jag hade sprungit och lekt så mycket de här darna, sa hon, så att hon var rädd för att jag skulle börja halta, som jag gjorde, innan jag for till Stockholm och gick på gymnastiken.
Jag stannar gärna hemma, för jag tänker på bibeln, och så snart som de andra är gångna, skyndar jag mig in i kökskammarn och tar fram den ur det halvrunda skåpet. Sedan går jag ut i trädgården och sätter mig bredvid en krusbärsbuske, och så äter jag krusbär och läser i Uppenbarelseboken. Och jag är så glad. Jag tänker på att jag snart är färdig, och sedan behöver jag inte mer ha några hemligheter.
Just som jag läser som bäst, får jag se, att morbror Kristofer kommer gående, och när han får syn på mig, där jag sitter bredvid krusbärsbusken med den stora farfarsbibeln i knäet, så går han rätt fram till mig. Jag var alldeles säker om att morbror Kristofer var gången till Storsnipan liksom de andra, och jag blir så skrämd, när han kommer fram till mig och frågar vad det är jag läser.
Men jag svarar ju, att jag läser bibeln, och när han undrar hur långt jag har kommit, så talar jag om, att jag har läst den ifrån första början och att jag nu håller på med Uppenbarelseboken.
Han säger just ingenting mer, men när han går sin väg, ser det ut, som om han skulle ha lust att storskratta.
Så snart som han är gången, lägger jag ihop bibeln och bär in den i kökskammarskåpet. Jag förstår ju, att så snart som pappa och morbror Schenson och farbror Hammargren och morbror Oriel kommer tillbaka från Storsnipan, så ämnar morbror Kristofer tala om för dem, att han har träffat på mig, när som jag satt vid krusbärsbusken och läste Uppenbarelseboken.
Och morbror Kristofer är så lustig, när han berättar något, så att de andra kommer att skratta sig alldeles fördärvade.
Jag går ut i köket och hjälper faster Lovisa och hushållerskan att ställa med kvällsmaten. Jag springer ner i köksträdgården och plockar persilja och dill, och jag springer opp på handkammarn efter peppar och lök. Jag går alla möjliga ärenden, bara för att jag inte ska behöva vara med inne, när de andra kommer hem, och höra, när morbror Kristofer berättar för dem om hur roligt det var, när jag satt och läste bibeln.
Det är mycket att göra, när det är så fullt med främmande i ett hus. Efter maten hjälper jag till med disken. Jag stannar ute i köket, ända tills det blir tid för mig att gå och lägga mig.
När vi har så där mycket främmande, får inte vi barn sova i barnkammarn, utan där ligger nu faster Nana och moster Georgina och Aline Laurell. Anna och Emma Laurell och Alma Schenson får hålla till på en klädesvind, men jag ligger på hörnsoffan i sängkammarn.
Jag lägger mig och somnar, men fram på natten vaknar jag vid att pappa och mamma håller på att tala om mig.
»Hörde du det där, som Kristofer berättade om Selma?» säger pappa och låter inte ond alls, bara litet förvånad.
»Ja,» säger mamma, »jag tycker Kristofer kunde ha låtit barnet vara i fred.»
»Ja, jag har ju varit borta i sommar,» svarar pappa, »men du har väl sett om hon brukar läsa bibeln.»
»Hon har läst bibeln hela sommarn, både tidigt och sent,» förklarar mamma.
»Men, kära Louise,» säger pappa, »tycker du inte, att du skulle ha förbjudit henne? Det är väl ändå ingen läsning för ett barn.»
»Nej,» säger mamma, »vi kom överens, Aline Laurell och jag, att det var bättre att lämna henne i fred.»
»Jag får väl lov att tala med henne själv då,» säger pappa. »Inte vill jag, att hon ska bli en läserska.»
»Nej, det ska du inte göra, Gustav.»
»Men jag förstår inte ...,» säger pappa.
»Jo, ser du,» förklarar mamma, »jag tror, att hon vill läsa igenom hela bibeln, för att du ska bli frisk.»
»Men det är väl aldrig möjligt,» säger pappa.
»Ja, du vet, att hon blev så ledsen, när du blev sjuk. Det tog henne djupare än någon av de andra, och alltsedan dess har hon hållit på att läsa bibeln.»
»Men det är väl aldrig möjligt,» säger pappa omigen och harskar sig ett par gånger, som om han hade svårt att få fram orden. »Det är väl aldrig möjligt, att flickan kan vara så enfaldig.»
Mamma svarar ingenting, och pappa säger heller ingenting mer, utan det blir tyst.
Det är så besynnerligt. De främmande reser sin väg, och jag vet ju, att jag kan få läsa bibeln så mycket jag vill, sedan mamma har tagit mig i försvar. Men jag tar aldrig ner den ur hörnskåpet och läser ut de par sidorna i Uppenbarelseboken. Se, när hemligheten var uppenbarad, så fanns det inte mer någon kraft i det, som jag hade lovat. Det tjänade ingenting till att fortsätta med läsningen.
Det var ingen nytta med alltsammans.
GÅRDSJÖ.
Vi tycker, att det är så roligt att fara till Gårdsjö och hälsa på morbror Karl Wallroth och moster Augusta och Hilda och Emilia och Karl- August och Elin och Julia och Hugo.
Vi tycker, att Gårdsjö är så vackert, därför att det är vitmålat och har övervåning och skiffertak. Hemma på Mårbacka är huset rödmålat, och det har bara en våning och tegeltak. Vi har heller ingen stor salong, som man kan leka och dansa i, när det är kalas, som de har på Gårdsjö. Vi har bara ett litet förmak.
På Gårdsjö finns det en sjö och båtar, som vi får ro ut i, när vi kommer dit. Och vi tycker, att det är så roligt att ro ut och plocka näckrosor. Vi tycker också om att ro in i vassen till en rund, öppen plats, där ingen kan se oss och där vassen står så hög, att allting blir grönt, både vattnet och ekan och årorna och vi själva. Vi ligger där alldeles tysta och bara väntar, och till sist kommer det en andhona med många ungar i rad efter sig simmande förbi. Och det tycker vi är så högtidligt. Vi tycker, att det är bra synd, att vi hemma på Mårbacka inte har en sjö, som vi kan ro i. Vi har bara en liten ankdamm.
På Gårdsjö har de också en älv, och över älven går en bro, där en kan stå och meta. Så fort som vi kommer till Gårdsjö, lånar vi var sitt metspö och ställer oss på bron och metar. Och ibland nappar det allt för oss, så att vi får opp små mörtar och abborrar och gersar. Vi är så glada, när vi får opp abborrar, för abborren är en god fisk, som det lönar sig att steka, men mörten är så full av ben, så den vill ingen äta. I alla fall är det ingenting att skämmas för, om en får opp en mört. En får vara glad, bara en inte drar opp en snorgers, för gersen är som slem, hela fisken, och den duger knappast att ge till katten. Vi skulle allt vara bra lyckliga, om vi här hemma hade en sådan där älv, som vi kunde meta i. Vår älv heter Ämtan, och den är som en bäck hela sommaren, och den är så långt borta, och så är den lerig. Vi har aldrig gjort något försök att meta där.
Barnen på Gårdsjö har så mycket roligt att titta på, att de knappt kan hinna med alltsammans, för Gårdsjö är ett riktigt bruk med stångjärnssmedja och kvarn och tegelbruk och såg. Vi har ingenting av allt detta på Mårbacka. Vi har bara en liten liten smedja, där Per i Berlin lagar slädar och vagnshjul, och en gammal handkvarn har vi stående i magasinet, där de mal salt, när vi har storslakt. När pappa byggde lagården, så tog de opp ler ur dammen och slog tegel, men det gör de inte nu mera, och Lars i London och Magnus i Wien brukar såga ved på stallbacken, men det är ju ingenting roligt att se på.
Nere vid bruket på Gårdsjö är alla vägar
