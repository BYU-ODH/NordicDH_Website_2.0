och vars fjärrsynta ögon glidit fram över de andra jungfrurna, som voro de endast karyatider vid den gång, som förde upp till ett undergörande helgons altare, han, som kände sig rusig av all denna skönhet och färgglans och tyckte, att allt detta var där blott till denna jungfrus ära, tog nu hennes hand och sade: ”I skolen få det gott som min husfru, stolts jungfru. I skolen alltid gå klädd i sådant lysande tyg. I skolen alltid hava hundrade tärnor omkring eder. I skolen alltid sitta i solsken liksom nu.”
”I loven mycket, riddare”, sade hon.
Emot sin egen och sin ätts önskan blev Kirsten Thott given till Jesper Muus, och drottningen gjorde deras bröllop. Men jungfrun lät göra en ring av guld och sände den till riddaren dagen före bröllopet. I den ringen infattade hon varken sten eller pärla, utan hon gav den en knapp av koppar, och runt därom lät hon rista i sirlig skrift: ”Akta dig, kopparnagel, du är kommen i guld!”
Riddaren, som ej lärt läsa, kunde ej tolka skriften utan gick ut på gatan för att finna någon, som kunde tyda den.
Så steg han ut på den trånga gatan en fager aftonstund. Hans kinder blomstrade av hälsa, och hans läppar logo av fröjd. Hans sjöblekta hår stack fram under en mjuk, röd luva, grönvitt som en havsguds. Hans fjärrskådande ögon blevo i det stickande aftonljuset gnistrande gröna. Han bar ej harnesk utan en smidig brynja av små stålplåtar, en fiskfjällsliknande dräkt, såsom det väl anstod denne lustige strömkarl, som var dragen ut att vinna en riddares dotter.
Den muntre riddaren drog framåt, klingande med guldsporrarna, rasslande av gyllene kedjor, lysande av stenprydda spännen och släpande svärdet skramlande över gatstenarna. Han stannade, så snart han mötte en boksynt klerk, och räckte honom sin av ringar glimmande hand.
”Läs vad min trolovade skrivit till mig”, sade han.
Klerkens ögon tycktes då med ens bli liksom bländade, ej mindre av ringarnas juveler och av de röda solstrålar, som ilade fram över rådhusets trappgavlar, än av den blanka kopparnageln. Han behövde lång tid att läsa den i en ormslinga framlöpande inskriften.
”Eder trolovade har ett ödmjukt hjärta, herre”, sade han slutligen. ”Hör vad hon skriver: ’Som guldet är mot kopparen, så är mannen mot kvinnan.’ ”
Då gick den glade Jesper Muus vidare framåt gatan, ströende ut små vita slantar åt gatans ungdom, såsom vindskamrarnas ensamma gamla jungfrur strö ut brödsmulor åt kyrktornens duvor.
Vid solnedgången avstannade arbetet. Köpmännen kröpo fram ur sina små, mörka bodar, vilka varken hade dörrar eller fönster utan liknade i husväggen infattade marknadsstånd. De kravlade ut på gatan, fällde upp disken som en klaff och stängde med ofantliga bultlås. Men brevskrivaren hade blivit längre kvarhållen vid arbetet än de andra och satt där i halvmörkret, präntande ett affärsbrev åt en jude, då Jesper Muus drog förbi. Riddaren lade sin ringprydda hand på pergamentet, rätt under hans närsynta ögon.
”Låt mig ännu en gång höra vad min fästmö skriver till mig”, sade han.
Skrivaren, som hade bråttom men av svärdets släpande över gatstenarna och av sporrklangen och av gatpojkarnas tillströmning förstod, att en rik och ädelmodig herre var kommen, såg knappt på ringen, förrän han svarade:
”Eder trolovade har ett troget hjärta, herre. Hör vad hon skriver: ’Förr blir guld till koppar än jag blir dig trolös.’ ”
Då hastade Jesper Muus vidare, otåligt slamrande med svärdet och högt visslande men utan att kasta slantar till gatpojkarna. Han såg då ett rött eldsken strömma fram ur en källarglugg och steg ned i en källare, där stadens lärdaste man sysslade med deglar och retorter framför en koleld.
Jesper Muus räckte honom ringen, och han beskådade den noga. ”Detta är en god inskrift men ingalunda lättydd”, sade han leende. ”Hör vad hon skriver: ’Som de vises sten gör koppar till guld, så gör kärleken livet till salighet.’ ”
Då gick Jesper Muus hemåt, svärjande över de lärda männens okunnighet, ty han var nu viss om att ingen av dem tytt skriften rätt. Han genomträngdes av onda aningar, och han satte ej ned foten på gatstenarna så käckt som förr.
Men gatpojkarna, som han lockat till sig med penningar, hade följt honom och omsvärmade honom tiggande. Då han nu ej mer var hågad att giva dem något utan röt åt dem med vredgad röst och hotade dem med höjd näve, foro de av inåt kolmörka gränder, samlade där förstärkning och mötte honom i nästa gathörn ännu mer närgångna och pockande.
Då han åter slog åt dem, kastade de flyende till honom ett skymford. ”Kopparnagel”, skreko de, ”kopparnagel, kopparnagel!” Och ur de mörka återvändsgränderna svarade ekot: ”Kopparnagel, kopparnagel.”
Ovillkorligt lyfte riddaren upp sitt svärd och tog en omväg för att slippa ljusskenet från lampan under en helgonbild. Han anade, att jungfru Kirsten hade ifört honom en klädnad av skam, gjort ett åtlöje av honom, men på vad sätt kunde han ännu ej förstå.
Men mötte han två vandrare, såg han dem stöta på varandra och hörde, att de skrattade. Han gick där feberhet, liksom med en genompiskad hud. Han prövade på att gå modigt fram i folkströmmen mitt på gatan, men strax därpå vek han av in mot husväggen, sökande skydd i de snabbt tätnande skuggorna.
Han förstod, att då klerken och skrivaren vandrat uppåt gatan i skymningens förtroliga stund, hade de stannat vid varje trappa, där en husfader hämtade frisk luft, och vid varje fönster, mot vars karm en ungmö lutade sig, och leende viskat vad hans fästmö skrivit på hans ring. Så att nu visste en och var vad där stod. Han allena kunde ej få veta det.
Och med det högmod, som föraktet föder, började han tänka på sina bragder och bemanna sig till stolthet. Han, som fört sitt ensamma fartyg in mellan fetalianernas tallösa flottor och utspejat deras planer, kände han fruktan för dessa köpstadsborgares speglosor?
Obarmhärtiga syntes de honom. Var det ej, för att de skulle få leva i fred, som han kämpat? Han hade lust att se dessa otacksammas stad bränd och deras egendom förskingrad.
Grymt är åtlöjet. Det söndrar sitt offer från alla omkring honom, låter honom känna sig förrådd, sårad till blods, låter honom se en bödelsdräng med gissel och tumskruv i vem han möter.
Som nu skrattet och viskningarna och de hånande tillropen tilltogo omkring honom, grep han med fart en av pojkarna, skakade honom sönder och samman och lät hans kind glöda under en brännande örfil.
”Vad säger du, att det står på min ring?” sade han. ”Säg det, om du vågar!”
Pojken såg honom hämndglödande rätt i ansiktet.
”Där står”, sade han, talande långsamt och mycket högt: ” ’Akta dig, kopparnagel, du är kommen i guld.’ ”
Då släppte riddaren gossen och gick rätt upp till drottningen.
”Nådig fru”, sade han till henne, ”detta giftermål kan ej bli av. Den högborna jungfrun håller mig för en alltför ringa man. Se här, vad hon givit mig.” Och han berättade vidare hur alla stadsborna gjorde spe av honom för ringens skull.
Men den gamla drottningen talade till honom allvarligt och strängt.
”Åt detta skullen I hellre glädas, riddare, ty det visar, att jag valt er en modig och stolt brud, och om en sådan båden I men ej om en lekfull och öm. Väl vet jag, att den, som är av låg börd, ej tål att påminnas därom, men jag, som vet hur ädel jungfrun är, kan ej misstycka, att hon varnar er, ty om I ej i allt visen er som en riddersman, bliven I med henne mycket olycklig. Men var det åter er mening, riddare, att jag skulle valt er en brud av ringare metall än guld, så är det ännu tid att inställa bröllopet.”
Då lät Jesper Muus drottningens vilja råda.
Det hände ock, att sedan Kirsten Thott tillfogat riddaren denna skymf, därtill retad av vrede över tvångsgiftermålet, kände hon, som var en samvetsöm kvinna, ånger däröver och var blidare mot honom än förut. Bröllopet blev därför gladare, än mången väntat. Då det var drucket, redo Jesper Muus och Kirsten Thott till sitt hem på de sydliga flygsandsfälten.
De nygifta redo på gröna, mjuka vägar, som löpte fram långs åkerrenar och stengärdesgårdar, förenande by med by. De skydde den banade landsvägen, på vilken hanseaternas forvagnar plöjde upp alnsdjupa spår. De hade ett stort följe, ty herr Jesper hade vunnit omätlig rikedom under kriget genom att röva från rövarna och förde knappt mindre stat än drottningen själv. De hade vackert väder, medan de redo genom det fruktbara slättlandet, och Kirsten Thott märkte snart, att hon kommit in bland ett friare och gladare sällskap än något hon dittills sett.
Vid varje led eller grind störtade tre smidiga pager av hästarna och tävlade andfådda att öppna. De tumlade över varandra i sin iver och rullade omkring i grindhålet som en gnisslande och fräsande boll av mångfärgade dräkter och sparkande ben. Ingen kunde föra sin häst förbi dem, utan de resande höllo skrattande stilla på hästarna, ända tills pojkarna kommit sig så vitt i ordning, att de två svängt sig upp till ritt på grindens översta planka och den tredje med stor möda öppnat den. Rödkindade, badande i svett, strimmiga i ansiktena av jord och nyss torkade tårar sutto de sedan alla tre på grinden, medan bruden och hennes följe drogo förbi. Och hela tiden svängde de sina stora, grå filthattar med de långa, vita plymerna i sina knubbiga, hårdbarkade, klösta tjuvpojkhänder och skreko så högt, som okynne och livsglädje tilläto dem. Allt till de nygiftas ära!
Men kommo de resande till en av de små byar, som lågo och sovo mitt på den solheta slätten i den glesa skuggan från en nyklippt pilvall, då ställde herr Jespers lurblåsare upp sig i spetsen av tåget och blåste allt vad de förmådde i krumma, alnslånga lurar. Knektarna slogo med svärden på de dånande sköldarna, kökspojkarna svängde grytkrokar över ljudande kopparkittlar, och småsvennerna framdrogo ärevördiga pokaler ur skinnfodralen och, höjande dem skinande blanka upp i luften, slogo de dem klingande mot varandra. Och då de så under skratt och skrik stormade in i byn, räddade sig allt levande in på de små kringbyggda gårdarna, och allt, som fanns av regel och slå, fälldes för dörrar och portar. Men bakom små fyrkantiga portluckor tittade snart fram förskrämda och undrande ansikten. Långt hunno dock ej dessa spejare att skåda, ty utanför luckan höll en smådräng med den stora stekkniven fästad i ett gehäng av rosor och förläggarsleven i baretten. Och nu förde den skrattande svennen helt behändigt en bräddad bägare, fylld ur ölankarna, som dinglade på ömse sidor om hans sadel, fram till det förskrämda ansiktets gapande mun. Och den trygge bonden lät ej en droppe förspillas utan drack, som jorden dricker, då juliregnen börja efter midsommardagarnas torka.
Emellertid reddes den unga brudens hov vid brunnen på bytorget. Den grå pumpstocken, som hade grön mossa i alla springor och en tovig gräslugg på hjässan, fick på sig den röda toppluva herr Jesper brukade bära som ett minne av sin fiskartid. Och sedan han fått en stor skinka vid pumpstången och en ölankare vid avloppsröret, ansågs han föreställa en av dessa grå tomtar, som draga mat till huset. Men vid hans fot utbreddes rikt broderade sadeltäcken, och för Kirsten Thott och hennes tärnor ditbragtes kvinnosadlar, riktiga stolar, klädda med gyllentyg, med rygg och armstöd av snidat trä och tryckt läder. Mellan dem och solen restes den glade riddarens märke som en skärm, och i brunnskaret och på dess kant uppdukade köksmästaren och hans svenner reskosten: bröd och skinka och ost och späckad skogsfågel.
Medan nu knektar och svenner åto, liggande på marken i en krets runtom husbondefolket, medan deras skratt och prat mångtonigt återskallade från korsverkshusens vita lerväggar och solskenet glödde oförlikneligt muntert på det oskuggade torget, tycktes det, som om man aldrig kunde finna ett gladare och sorglösare följe än herr Jesper och hans män.
De blyga byinvånarna hade kommit ut ur bostäderna men stodo tryckta intill väggarna och skådade. Karlarna voro i vadmal och skinn, men kvinnorna hade klätt på sig all sin
