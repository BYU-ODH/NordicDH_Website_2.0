dock hur varje tunga frågar:
”Ser du nu nog av jämmer, Anders präst?”
Och bakom blickar, vari vanvett lurar,
han skönja kan hur alla själar fråga:
”Är detta vad du velat, Anders präst?”
Och jungfrur komma, oskuldsvita jungfrur,
av skam och skräck från sina sinnen drivna,
de höja bundna händer mot den gamle.
”Är detta då den lott, som du oss unnat?
Vad ha vi gjort dig? Huru ha vi syndat,
vi, som ha vuxit upp likt dalens liljor,
att du oss utvalt till så djup förnedring?”
Men kvinnor visa hotande mot staden,
där hemmen brinna. Männen se mot älven,
där folket haft sin väg till makt och ära.
”Vad”, fråga alla, alla, ”var vår synd?
Varföre straffar Gud så gräsligt hårt?
Vi är det stora Kungahälla fallet?”
Ja, prästen kan nog veta vad de tänka:
”Du, Anders präst, som förutsagt vår ofärd,
är du nu glad, du Guds profet och man?
Säg, gläds du nu, att du har talat sanning,
att fallet är det stora Kungahälla?”
Den gamle läser deras tysta tankar:
”Vad tänker Anders präst, som en gång for
i härnadståg som viking och som fordom
var hedning av all hjärtats lust och makt
men blev en kristen, då hans gudar sveko
och svage män, som kämpade för korset,
förmådde göra honom till sin fånge?
Vad tänker han, som sedan trott så fast
på Herren Kristi makt att väldigt bistå?
Oss hava hedningarna övermannat,
och fallet är det stora Kungahälla.
Vad tänker han om detta, Anders präst?”
Den gamle läser allas deras tankar:
”Vi vilja se om Anders präst är glad.
I våras skedde bland oss stora tecken.
Vi hörde mitt i natten stora härar
med krigiskt larm igenom staden tåga,
vi hörde det, och späda barn det hörde,
och hundar hörde det och tjöto gräsligt,
och dock var ingen mänska till att se.
Sen uppstod Anders präst och spådde nöd
och undergång åt Kungahälla stad.
Nu gläds han, ty han ser han talat sant.”
Och folket jämrar sig liksom ett slaktdjur,
då strupen blottas. ”Är det sanning, präst?
Har Gud lagt sådan makt uti din hand?
Du förutspådde denna domens dag,
och den har kommit på din tungas bud.
Förfärlige, hur visste du? O ve,
har Gud lagt sådan makt uti din hand?”
Den gamle läser allas deras tankar:
”O, vad vi bäva för dig, Anders präst!
Se, denna sommar, sen du spått oss ofärd,
förskräcktes några, lastade på skepp
sitt gods och bohag samt förläto staden
för att i andra land med trygghet leva.
Du, präst, du stod på bryggan, då de foro,
och över dem, som lämnade sin stad,
därför att nöd och sorg den förestodo,
nedkallades av dig all himlens vrede.
Präst, de förgingos, slukades av havet,
så som du velat. Präst, så är det sant,
en sådan makt är given dig av Gud.”
Och liksom alla gripits på en gång
av fasa för den man, som bragte ned
så namnlös sorg utöver arma mänskor,
begynna alla fångar högljutt klaga.
Och prästens namn med smädeord och verop
far ifrån mun till mun längs alla bryggor.
Den höge prästen står i ostört lugn.
Av all den jämmern suger han sig glädje,
av allt det hatet ser han lycka spira,
dess större blir hans timme, då den kommer.
Han fruktar icke, bävar, tvekar icke,
för allt som händer. Sådan är Guds skämtan.
Gud leker med dem. Styrkans herre leker
med jordens bävande och rädda söner.
Ty prästen vet, att fastän fästet fallit,
fast kyrkan störtat, fast dess gods är rövat,
är detta blott Guds lek, blott skenbar stränghet,
ty Kungahälla kan ej, kan ej falla.
Han vet det, prästen, andra städer fallit,
Jerusalem har fallit, Rom har fallit,
men Kungahälla kan ej, kan ej falla.
Förskräckligt var dess straff, men folkets synder
förtjänte intet mindre, och för Herren
är ringa sak att resa fallna murar,
att lyfta upp dess sjunkna skepp ur floden,
att återge det rövat guld och bohag.
Just nu är timmen, då Guds hjälp skall komma,
ty Kungahälla kan ej, kan ej falla.
Nu kommer venderkungen med sin hovstat
till bryggan ned, och efter honom släpas
av trötte tjänare ett mansstort kors,
beprytt med Kristi bild och med de ord,
som av Pilatus fästades på korset.
Och över prästens anlet far en ljusning,
nu vet han visst, att Herren måste hjälpa.
Men venderkungen stiger på sitt skepp
och ger på samma gång ett avfärdstecken.
Och då nu korset vräkes ned på skeppet
bland gyllne bägare, bland svärd och smycken,
allt medan gycklare försmäda bilden
och peka hånande på korsfäst Gud,
då skrattar Anders präst, förfärligt gällt,
nu vet han, att hans ångest nått sitt slut.
Ty för det korsets skull kan Herren Gud
ej övergiva Kungahälla stad.
Han ropar högt och skarpt, att alla bäva:
”Guds folk, stå upp ur dina band och länkar,
Guds stund är kommen!
Nu hjälper Herren. Herren måste hjälpa.
Se, detta kors, hans eget kors, som fördes
utav vår konung hem från Österlanden,
det helga trä, varpå den Ende dött,
det kommet är i hedningarnas händer.
Nu rågas måttet. Herren måste hjälpa.”
Och alla fångar, som i hatfull ondska
på prästen blickat, störta nu på knä
och söka sträcka armarna mot himlen
och söka sammanknäppa bundna händer.
Men venderna, som redan stött från land,
förfäras även de och lyssna stilla,
ty Anders präst står för dem som en trollkarl,
en väldig herre över vind och vågor.
”Gud”, ropar Anders präst, ”vi bidar du?
Du kan ej lämna detta helga kors
i hedningarnas våld, du måste hjälpa.
Gud Kristus, ädle, segerdjärve hjälte,
stig upp på paradisets högsta torn,
se vad som sker i dag i Kungahälla!
Gud Kristus, tag ditt silvervita pansar,
ställ upp din sköldborg av förfarne kämpar,
sänd ned ur skyn ett regn av spjut och pilar!
Gud Kristus, hjälp oss, segerdjärve hjälte!”
Och undret kommer, undret som han fordrar.
Ty detta talats just i middagsstunden,
och genast ökas väldigt solens brand.
Serafer smida samman ljusets strålar,
så att de falla såsom spjut av eld
på venderkungens skepp. Och genom luften
far hettan fräsande, så att den kännes
som glödhet ugn. Och många falla döda.
Då kallar venderkungen Anders präst.
”Vad vållar hettan? Är det dina ord,
som verka, att oss solen vill förbränna?”
”Guds vrede är det”, säger Anders präst,
”Guds vrede, därför att du fört hans bild
och korset, varpå han sin pina led,
ombord på detta usla rövarskepp,
och av Guds vrede måste du förgås.”
Då fruktar Vendens konung Anders präst,
och från sitt skepp, som flyter mitt i älven,
han sätter ut en liten, ömklig båt.
Dit vräker han nu ned de kristnes Gud
och sätter också dit den fasans man,
som tjänar korsets gudom.
Men sedan seglar Vendens stora flotta
med tagna fångar och allt dyrbart byte
ohindrad utför älven ned mot havet.
Till kullen, där helt nyss kastell och kyrka
i prakt sig reste, kommer Anders präst
med korset, som han släpat upp från bryggan,
helt böjd av denna mödosamma börda.
Till varje gård längs hela långa gatan
han dragit korset. In på brända tomter
de två ha vandrat, stått på heta platser,
där eldens flammor svängde runtomkring dem.
Och överallt har prästen sagt till korset:
”Se, ingen räddats. Se, att allt är tomhet.”
Och kring kastellet, varest striden stått
mer het än annorstädes, har han vandrat
och släpat korset bland de många liken:
”Se”, sade han, ”de äro alla döda.”
Och slutligt har han kommit upp på kullen
och rest sitt kors ibland en massa spillror,
så att det överstrålar älv och stad,
och sagt: ”Se, allt är borta, du blott lever.
Se, allt vårt gods är stulet från vår stad,
se, alla skepp ha rövats ur vår hamn,
se, all vår skörd är bränd, vår boskap slagen,
en grushög är det stolta Kungahälla.
Allt, allt är borta. Du allen är räddat.”
Och prästen stannar där i flera timmar
i samtal med det underbara korset:
”Du, Herrens kors, vad skall jag tänka om dig?
Förr, då du släpades av Jesus Krist,
han måste dö på dig för folkets synder,
och du var grymt föraktat och försmädat,
mens glada mänskohopar rördes kring dig.
Nu frälsar du dig själv och lämnar folket
åt gränslös nöd, åt träldom och förtvivlan.
Du, Herrens kors, det är en slem förändring,
som dessa tusen åren verkat hos dig.”
Och åter sitter prästen sänkt i tankar.
Så står han upp i lågande förakt:
”Nu, kors, vill jag väl vandra upp till kungen
och lämna dig tillbaka i hans händer
och säga honom, kors, att du är mäktigt,
dock är du ej det sanna Herrens träd.
Sen må han dig förkasta eller bruka,
just som han vill. Men jag skall åter vandra
till fångenskapens land, till mina bröder,
att där predika om det sanna korset.”
1894.
FRÅN RIMKRÖNIKANS TID.
En gammal riddare och hans häst kommo sida vid sida vandrande framåt vägen. Hästen gick alldeles olastad, men riddaren bar full järnrustning, stort långsvärd, spikklubba och ett par lansar. Ytterligare släpade han på hästens sadel och remtyg.
Riddaren hade ett radband mellan händerna samt gick och mumlade böner. Han var en botgörare, och fast den last hans kropp stönade under var stor, var den dock lätt buren mot den börda, som tryckte på hans hjärta. Ty hans själ, som han under alla livets år låtit begå många synder, hade rest sig emot honom nu på hans gamla dagar. ”Käre, är detta rätt?” sade hans själ till honom. ”Du lever blott för att fröjda ditt kött, men därom, hur det skall gå mig, spörjer du intet. Ändock skall ditt kött snart förvissna i graven och då ej mer veta av varken hugnad eller sorg, men jag måste evinnerligen lida.” Sedan riddarens själ sagt detta till honom, hade hans hjärta burit på dödens skräck och domens fasa. Och han hade sökt munkar och präster, och de hade rått honom att pina sin kropp för att få fred med Gud.
Men detta lyckades riddaren ganska illa. Botlivet passade honom ej. Då han började därmed, var han en stark, obruten man, men sedan han bedrivit det ett par veckor, kom ålderdomen raskt över honom. Händerna blevo skälvande, ögonen rinnande, ryggen böjd, underkäken slapp. Hela dagen gick han i bistert lynne, och det var styggt att se hur hans stränga ansikte, som var väl genomfårat av mödor och lidelser, sökte antaga fromhetens smil och ödmjukhetens fridsmin. Icke ens den goda hästen mådde väl av detta liv. Han hängde med huvudet lika sorgset som hans herre och släpade sig så sakta framåt vägen, som om han ej kunnat gå.
En dag mötte riddaren den ädle marsk Torgils. Han sprängde fram ur det dammoln, som hans hästs hovar upprört, så glad och skön som dagen, då den rider ut ur nattens borg. Farten förde ut manteln, vinden lekte med plymen, solstrålarna glittrade mot harnesket. Den gamle riddaren kunde ej låta bli att glädja sig åt synen. Dock vågade han knappt se upp, ty munkarna hade lärt honom att hålla ögonen fästa på marken.
Den gamle hade genast känt igen marsk Torgils på märket, som en av följet förde framför honom. Och frestelsen blev honom för stor. Han såg upp på den vittberömde mannen, då han for förbi. Dels ville han ge akt på om han skulle visa honom någon heder för det nit, varmed han sörjde för sin själ, dels ville han se hur marskens harnesk var nitat, hur svärdfästet var inlagt, hur hästen var sadlad och först och främst hur ögonen lyste i hans ansikte.
Men då marsken givit honom ett ögonkast och förstått hans gärning, drog han åt sig tyglarna så häftigt, att hästen stegrade sig. Det steg upp vredesrodnad på hans ansikte, och hans ögon blixtrade av förakt. Hans svärd for ur skidan liksom av sig självt, och han högg det igenom radbandet, som botgöraren höll mellan sina fingrar. Och då hans ystra häst nu sprängde av med honom, ropade han, i det han vände sig i sadeln: ”En riddersman skall tjäna Gud som en riddersman, och en munk som en munk.”
Vid
