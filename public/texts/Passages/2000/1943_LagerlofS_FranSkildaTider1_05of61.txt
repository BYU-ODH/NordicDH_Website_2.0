i salen, förde hon honom till förtroligt samspråk ut i det fria. De voro barndomsvänner, och hon frågade honom mycket om fränder och bekanta. Hon hade blivit glad över att se honom, men då den första livligheten vikit ifrån henne, såg han, att hon under detta år förlorat mycket av sin skönhet. Hon var ej bleknad av ålder utan vissnad mitt i sin fägring som en plockad blomma, den där blivit vårdslöst bortkastad av den, som brutit henne. Det var lätt att se, att hon nu ej längre bar på en inbillad sorg, utan att den kommit över henne i hela sin verklighet. Riddaren, som var en hög, allvarlig man av ett mörkt skaplynne, kände stor vrede mot den man, som ej kunnat göra henne lycklig.
”Är du kommen hit i något särskilt ärende, Holger Munk?” frågade hon hastigt.
”Nej”, sade han, ”jag ville blott se hur du hade det. Man talar illa om Jesper Muus vid drottningens hov.”
”Då skall du taga med dig ett uppdrag från mig till drottningen. Du skall tala om för henne vad du här ser: dessa stora flygsandsfält, bundna av den sträva marhalmen. Du skall säga henne, att jag en gång såg en marhalmstuva uppryckt mitt i ett sådant fält. Och då nu vinden gick fram över marhalmen och strök den slät mot jorden, började den virvla och yra just över det hålet och lyfta upp sanden därur, så att hålet blev allt djupare. Och i det hålet dansades en häxdans, ty därifrån utgingo de första sandvågorna, som lade sig över marhalmen och kvävde den, och då sedan stormen lyfte hela moln av sand och vräkte dem framför sig ut över åkrarna och förkvävde och ödelade och gjorde vägarna tunga att vada i och skymde bort människoboningarna, så kom det sig allt av det hålet. Men du skall säga henne, att somliga människor äro som havet, andra äro som leende dalar och åter andra som flygsandsfält. Och hos sådana gäller det att akta, att ingen rycker lös den bindande marhalmen. Blir blott en tuva lösryckt, då blir hela människan till en förhärjare och ödeläggare. — Den man hon gav mig är född här på flygsandsfälten, och ingen undgår att taga märke av den ort, där han växt upp. Men med den ringen, jag gav honom, ryckte jag upp marhalmstuvan. Det är allt mitt fel, att han är sådan han är, säg detta till drottningen!”
”Ja, Kirsten Thott, allt detta skall jag säga drottningen.” De gingo tysta en stund, och en tung smärta låg över dem. Slutligen sträckte Kirsten Thott ut sin hand över de ödsliga fälten. ”Detta är ingen glad syn”, sade hon, ”men jag vet en, som är dystrare. Hela detta år har jag sett ut över människosjälens döda flygsandsfält.”
Därefter gingo de tysta en stund, tills riddaren sade: ”Tala om allt för mig, Kirsten, kanske kan jag hjälpa dig.”
Och hon berättade honom allt, medan de långsamt vände åter till borgen. ”Du ser, att jag slagit honom ett oläkligt sår”, sade hon, då hon slutade. ”Han är flygsand, han är ond, han är en förhärjare, men det är allt mitt fel. Säg mig nu ditt råd!”
”Den hjälp jag ser skall jag ge dig, Kirsten Thott. Jag skall döda honom.”
”Guds moder vare oss nådig, det skall du ej!”
”Han är en kopparnagel, jag skall rycka honom ur guldet.”
”Nej, nej, nej! Hör dock vad jag säger, Holger Munk! Låt mig förbida bättring. Giv mig tid att visa honom hur han är mig kär!”
”Han tror dig ej. Han tror dig ej, vad du än gör. Det finns ingen annan hjälp för dig.”
”Men käre, när jag nu säger dig, att jag har honom kär!”
”Bättre att sörja en död än gråta för en levande. Jag skall döda honom i ärlig strid, i envig, Kirsten, men jag vinner nog, ty mot honom har jag en rättfärdig sak.”
”Men att dock du, som varit min vän, vill göra mig eländigare, än jag är. Förstår du ej, att detta vore min värsta sorg?”
”Du skall åter få glada dagar, Kirsten Thott, då du blir kvitt denne havsmannen. Jag skall bli dig en god man.”
Dessa hans ord retade henne. ”I tagen er alltför stor frihet, Holger Munk. Skolen I tala så till en ärlig husfru? Nu har jag alltför länge bett er. Nu säger jag er, att om I ej avstån från detta, låter jag kasta er i slottstornet.”
Den mörke riddaren smålog dystert. ”Gör det, Kirsten Thott. Det kanske ock kan hjälpa dig. Men vet, att så länge jag går fri, så ...”
Hon ropade på slottsfogden och hans svenner. ”Sätten denne i tornet”, ropade hon. ”Han kommer hit som en vän, men han har betrott mig, att han står efter min herres liv.”
Och de bragte Holger Munk i fängelse.
Då Jesper Muus kom hem, steg Kirsten Thott emot honom sägande: ”Din dödsfiende, Holger Munk, är kommen till gården. Han hatar dig för min skull, eftersom jag var hans trolovade, och han står efter ditt liv. Jag har låtit fängsla och förvara honom.”
Då kom Jesper Muus glad och sund från det hälsobringande havet. Han log högt åt henne och gjorde sig lustig över hennes oro. ”Hur skulle mina fängelser räcka till, om jag där ville gömma alla, som stå efter mitt liv? Må riddaren gå, så fri som han kommit.” Och han gav befallning åt slottsfogden att släppa riddaren lös samt endast se till, att han lämnade gården. Han hade ock kärliga ord för sin hustru, därför att hon visat sådan omsorg om hans liv.
Hon tänkte då på Holger Munks ord, att även hans tillfångatagande kanske skulle kunna hjälpa henne, och hon kände en stråle av hopp.
Men så lätt kunde ej flygsanden bindas.
Herr Jesper gav på kvällen ett dryckeslag för sina knektar, och upphetsad av vinet började han tänka på det, som hänt. Var det ej möjligt, att riddaren kommit dit för att tala med hans husfru om kärlek? Var det ej möjligt, att allt var list, att hon låtit fängsla honom för att ej tjänarna skulle misstänka något? De hade nog vetat, att han skulle ge honom fri. Och hon stod nu alltjämt ren och klar. Guld, alltid guld.
Och han hade som vanligt handlat som en av guldfolket, glömmande vem han var. Han ej ens så mycket som piskade upp den skälmen utan lät honom gå i full heder. Hans far skulle ha piskat upp en och var, som stått efter hans liv och ära, och han var sin fars son, en kopparnagel, son av en kopparnagel.
Han reste sig från bordet och sände ett tjogtal ryttare bort över flygsandsfälten för att hämta riddaren åter.
Sedan drack han vilt ända till midnatt. Då kommo de utsända tillbaka med Holger Munk mellan sig.
Där växlades ej många ord mellan riddarna. Jesper Muus stod på sin höga trappa, röd av vin och vrede. Holger Munk stod mycket blek nere på borggården, medan herr Jespers drängar drogo pilgrimskappan ned från hans axlar och gisslade honom med mjuka spön.
Men detta sade Holger Munk, då allt var över: ”Vet det, Jesper Muus, att jag var hitsänd av drottningen för att utforska din framfärd. Nu menar jag mig hava sett nog.” Och då han nu, högre och ståtligare än någonsin, skred ut genom borgporten, ropade han, i det han än en gång vände sig mot den lågättade och lågsinnade borgherren:
”Akta dig, kopparnagel!”
Jesper Muus, som blivit skrämd av hans tal om drottningen, lät honom gå ohejdad. Då han åter kom in i huset, kom hans hustru emot honom. Han skulle helst ej velat se henne just då. Han var rädd, och han blygdes, och dock kände han, som om han velat slå henne ock, slå henne till blods.
Hon gick ej ända fram till honom utan fäste en lampa, som hon höll, på en krok i väggen och bredde därpå ut ett svart kläde på stengolvet.
”Kom, herre, och lägg dig här”, sade hon, ”att jag må gråta över dig som över en död! Min käre, älskade herre, om du då ser mina tårar rinna, skall du kanske ändå tro, att jag älskar dig. Kom och lägg dig här, ty du lever ej över morgondagen, och jag vill visa dig, medan du lever, hur jag skall gråta över dig, då du är död.”
Blek var hon och förgråten allaredan, alldeles gul i hyn och med ögonen röda och brinnande. Han mindes henne sådan han först sett henne dyka upp ur färgvågorna och vad han lovat henne. Nu hade hon dock med honom fört ett eländigt liv.
”Krist ömke sig, att ej drottningen gav mig en hustru, som stod mig närmare”, sade han.
”Nej, nej”, sade hon, ”såsom det är, skall det vara. Det, som är i människan, skall visas, så att det må ryckas upp. Det var högmod i mig, det skulle bort.”
”Det var ondska i mig”, sade han, rörd av hennes ödmjukhet. ”Och den har blott vuxit och vuxit.”
”Det har den, men nu är det slut med dess växt. I denna natt skall du ångra, ty i morgon skall du dö. Gud har besparat dig den långa, förskräckliga botgöringen. Han har uppväckt dig en fiende, som ej skall vila, förrän han tagit ditt liv. Jesper Muus, sätt dig här på det svarta klädet, att jag må gråta över dig.”
Då satte de sig sida vid sida på översta steget av trappan med slottsdörren öppen, så att de sågo stjärnorna och havet. Och hon smög sig tätt intill honom och började tala med honom om den tid, då han var mycket ung och då han ej visste vad synd var. Och alltsom hon talade, kände han uppstå hos sig själens djupaste trängtan, den att vara ren och oförvitlig. Och som nu kärleken gjort undret och givit hennes härliga själ makt att tala och att meddela vad den skådat av himmelska ting under många ensliga timmar, så lyftes han som av en allmakt upp mot de strålande höjderna. Men vad hon där kunde viska till honom, skall ingen söka att berätta, ty sådana ting sägas aldrig omigen. De äro som andesyner, för underbara att tro, för förskräckliga att erfara av andra än dem, som stå vid livets gräns. Men de sutto där ännu talande, då solen steg upp, vittnande även hon om himmelska världars härlighet.
Ej nästa dag men ett par dagar senare var Jesper Muus död. Holger Munk hade mött honom ute på flygsandsfälten, och de hade utkämpat sitt envig. Då hade ock utgången blivit sådan som Holger Munk förutsagt.
Sedan blev Kirsten Thott gift med Holger Munk. Det skall väl förundra mången, att hon förenade sig med den älskade husbondens baneman, men hon fann ingen undflykt. ”Efter vad du sagt mig, Kirsten”, sade riddaren till henne, ”så var det gåvan av din ring, som förstörde Jesper Muus. Och om han ej varit ond, sådan du gjort honom, vid himmeln, jag hade ej skadat honom, sedan han givit mig fri, utan ock talat väl för honom hos drottningen. Men då flygsanden var i rörelse hos honom, så att han piskade mig som en träl, kunde jag ej låta honom leva. Gör nu ej mig olycklig för vad du själv förvållat, Kirsten Thott.”
Då vågade ej Jesper Muus’ änka längre lyssna till sitt hjärtas häftiga motstånd utan blev Holger Munks hustru. Ty hon kände sig liten som det minsta snäckskal, som havet kastar mot kusten. Hon tänkte ej på att styra sin färd efter eget tycke utan skyndade dit, där de stora, prövande och renande makterna tycktes behöva henne.
1892.
DÅ SVANERNA KOMMO.
Skiss.
Långt inne i landet låg en liten sjö. Den hade ett klart vatten, som sällan piskades av stormar, den hade vasstånd, där grönstrimmiga gäddor sovo och dunklädda andungar höllo simövningar, och en badstrand, där nakna barn lekte på den vitsköljda sanden. Den avspeglade ett par klyftrika bergkullar och en grå riddarborg och en mörk liten skog och några sakta sluttande sädesfält och flera bondgårdar, som voro rätt oansenliga och mosslupna, som bondgårdar väl ofta voro
