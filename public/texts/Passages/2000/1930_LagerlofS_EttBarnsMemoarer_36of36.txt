Laurell.
»Å ja, det var det väl,» säger pappa. »Men du får komma ihåg, att far hade en dotter gift med Wachenfeldt, och nu ville han inte, att Nana, som han tyckte om framför alla de andra, skulle gå samma väg. Men Nana var nog både ond och ledsen, och under hela hemvägen gick hon ett par steg före far och mig och sa inte ett ord. Och far gick och såg sträng ut, men också ett litet grand belåten, det kunde en se. Han tyckte nog, att det var bra, att Nana hade fått sina ögon öppnade.»
Härmed tiger pappa, och vi vänder och går hemåt.
Elin går bredvid honom, och de fortsätter att tala om samma sak.
»Det var märkvärdigt, det här, farbror,» säger Elin. »Jag trodde, att fru Hammargren var så lycklig med sin man. Jag kunde aldrig tänka mig, att hon hade tyckt om någon annan.»
»Det kanske inte var något allvarsamt heller med den här prästen,» säger pappa. »För inte blev då sorgen långvarig åtminstone. Det var ju marknad, och Kjellin från Åmål var hemma, och far och mor kom överens med honom, att han skulle ta Nana med sig ner till syster Karolina i Åmål och låta henne stanna där över vintern. Och där nere blev hon bekant med Tullius Hammargren, som var kollega vid gosskolan, och med honom var hon förlovad, då hon kom hem på våren.»
Sedan gör inte Elin några fler frågor, men jag kan inte tåla mig med att inte få veta det allra viktigaste.
»Men, pappa, hur gick det med adjunkten?»
»Jaså,» säger pappa och låter litet förvånad, »de små grytorna tycks ha öron, de med. Jo, du, det gick illa med honom. Han drack, och han sörjde, och han lär ha slutat sitt liv på ett hospital. Inte vet jag hur det var, men det finns ju de, som säjer, att han blev tokig, därför att faster Nana inte mer ville veta av honom.»
Och jag tycker ju allt, att det är förfärligt stiligt att veta, att en människa hade mist sitt förstånd av kärlek till en av mina fastrar. Jag skulle vilja fråga så mycket, mycket mer, men jag törs inte.
Och nu efteråt har jag bett Elin, att hon skulle fråga pappa vad det var, som faster Nana hade läst i tidningen den där dagen i somras, och varför hon just den dagen hade berättat historien om brunnen. Men Elin säger, att det vill hon visst inte. Hon tycker, att det är så fult att vara nyfiken.
JORDBÄVNING.
Och när klockan blir tolv och vi har slutat läsningen, brukar vi alltid springa ner i sängkammarn till mamma, som sitter och syr vid det lilla bordet framför fönstret. Vi tittar på hennes arbete, och hon frågar oss om vi har kunnat våra läxor och om vi har varit flitiga och ordentliga, och det svarar vi förstås alltid ja till.
Nu i dag blev jag färdig litet före de andra med att sätta in mina böcker i bokhyllan och tvätta griffeltavlan, så att jag kommer in i sängkammarn, ett par minuter innan Gerda och Anna har hunnit dit.
Och då jag öppnar dörrn, ser jag, att mamma inte sitter vid sitt sybord som vanligt, utan går fram och tillbaka på golvet och storgråter.
Hon gråter inte så, som om det skulle ha kommit underrättelse om något dödsfall, utan hon gråter så, som om hon inte bara var ledsen utan också ond och förtvivlad och alldeles över sig given. Hon håller händerna oppöver hjässan, och hon ropar med gäll röst, så att det skär i öronen.
»Han får inte göra det! Han får inte!»
Och jag blir stående på tröskeln och kan inte ta ett steg. Jag har aldrig, aldrig, aldrig kunnat tro, att mamma skulle kunna gråta på det sättet. Det är, som om golvet skulle ha öppnat sig framför mig. Hela huset vacklar fram och tillbaka.
Om pappa eller faster Lovisa hade gråtit så där förtvivlat, hade det inte alls varit så farligt, men se, mamma! Mamma kunde inte gråta så, utan att fördärvet vore över oss. Mamma är så klok. Mamma är den, som vi litar på.
Pappa sitter vid skrivbordet, och han följer mamma med ögonen. Han ser bekymrad ut, men inte alls som mamma. Han försöker säga något lugnande, men mamma hör inte på honom.
När pappa ser, att jag står i dörrn, reser han sig och kommer och tar mig vid handen. »Vi ska gå vår väg, så att mamma får lugna sig,» säger han och för mig med sig in i matsalen.
Där slår pappa sig som vanligt ner i gungstolen, och jag blir stående bredvid honom.
»Varför gråter mamma?» säger jag.
Pappa tiger först en stund, men han förstår visst, att jag är så uppskrämd, att det vore grymt att bara svara, att det här var en sak, som jag inte kunde begripa.
»Morbror Kalle har varit här på förmiddagen, och han talade om för oss, att han ämnade sälja Gårdsjö.»
Och det var visst en förfärlig nyhet för mig också, för jag tycker så mycket om Gårdsjö och kusinerna där, och det har alltid varit som mitt andra hem. Men jag kunde ändå inte förstå, att mamma skulle ta det så hårt.
»Du ska veta, att mamma är så fästad vid Gårdsjö,» säger pappa förklarande. »Det var nog så stort den gången, då din morfar köpte ett bruk. Det var ju på handelsboden där inne i Filipstad, som han hade blivit rik, men han fick en helt annan ställning och hans fru och hans döttrar också, sedan han hade blivit brukspatron.»
Jag säger ingenting, för jag vet rakt ingenting att säga.
»Svärfar var ju tvungen att resa hit opp till Gårdsjö ett par gånger om året och se till sitt bruk,» fortsätter pappa, »och då hade han mestadels sin äldsta dotter med sig. Det var på det sättet, som vi råkades, din mamma och jag.»
Jag förstår ju, att pappa vill säga, att mamma hade så många glada minnen förbundna med Gårdsjö, men inte var det likt mamma att gråta på det där sättet för vilka ljusa minnen som helst.
»Och när vi var nygifta, så bodde vi på Gårdsjö de första arena, ända tills din farfar dog och vi kunde flytta hit till Mårbacka.»
Jag bara skakar på huvudet, till tecken att jag ingenting begriper.
»Kan du då inte förstå, att din mamma ska tycka, att det är tråkigt, att din morbror vill sälja?»
Jo, något förstår jag ju, men inte hela sammanhanget.
»Varför måste morbror Kalle sälja?» frågar jag.
»Han säjer, att han förlorar pengar för vart år, som han bor kvar. Smedjan har han ju lagt ner för länge sedan, och lantbruket kan han inte leva på. Mamma tycker, att han borde kunna reda sig på såg och tegelbruk och kvarn, men han vågar inte lita på det. Han säjer, att vi får onda tider.»
När pappa säger det där, så kommer jag ihåg vad morbror Oriel och morbror Schenson talade om nere vid bryggan. Jag minns, att morbror Oriel trodde, att hela Fryksdalen skulle komma att ramla.
Jag sluter ögonen, och jag ser för mig hur jorden skakar och det ena stora herrgårdshuset efter det andra störtar omkull. Där faller Rottneros, där faller Skarped, där faller Öjervik, Stöpafors, Lövstafors, Gylleby, Helgeby. Herrestad är redan fallet, och Gårdsjö står och vacklar. Jag börjar förstå vad det är, som mamma är rädd för.
Bäst som jag står så där med slutna ögon, så rör pappa vid min hand.
»Hör du, flickan min!» säger han. »Gå in i förmaket och öppna lite på sängkammardörrn, och se efter om mamma har lugnat sig!»
Och jag går förstås, men jag kan inte låta bli att undra varför inte pappa går själv.
Jag vet ju, att pappa tycker så förfärligt illa om, att någon gråter, men han borde väl ändå försöka att trösta mamma. Jag har en känsla av att han rentav blev glad, när jag kom in i sängkammarn för en stund sedan, så att han fick gå sin väg. Pappa är allt bra hjälplös i en del saker.
Och nu, när jag står där ensam i förmaket, så förstår jag varför mamma gråter.
Jag tänker på moster Georgina, som sa, att mamma var ängslig, därför att pappa var sjuk och inte mer dugde till att ställa med något riktigt. Mamma vet, att de onda tiderna är i antågande, och mamma har satt sitt hopp till morbror Kalle och trott, att han skulle bli hennes stöd och hjälp, då pappa inte mer kan vara det. Men nu vill han flytta sin väg, och mamma står där ensam utan att ha någon att lita till.
När jag öppnar sängkammardörrn, så ser jag, att Anna har kommit in dit, och hon har fått mamma att lägga sig på soffan och håller på att breda en schal över henne.
Och så tänker jag, att nu är mamma i goda händer, och går tillbaka till pappa inne i matsalen.
Och när jag öppnar dörrn, tycker jag, att jag aldrig förr har märkt hur gråhårig och gammal och hopsjunken han är. Och så besynnerligt hjälplös.
Och jag önskar, att jag vore vuxen och klok och lärd och mäktig och rik, så att jag kunde hjälpa honom.
Plan av bottenvåningen å det gamla Mårbacka.
INNEHÅLL.
Aline Laurell 5
Bibelförklaring 12
Löftet 24
Gårdsjö 53
Herrestad 59
Rädsla 63
Kortspelet 70
Marseljäsen 78
Fyrti grader 91
Maja Råd 105
Kyrkresan 113
Kyssen 123
Sunnebalen 139
Elin Laurell 152
Pastor Unger 163
Påskkäringen 177
Anna Lagerlöf 189
Morbror Schenson 197
Dammen 211
Agrippa Prästberg 241
Vid bryggan 258
Brunnen 267
I marknadstider 294
Jordbävning 306
________
