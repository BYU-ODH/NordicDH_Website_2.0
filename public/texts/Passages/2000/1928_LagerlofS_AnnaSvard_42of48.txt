om baronens arm, och det var nästan, som om hon skulle ha tårar i rösten, då hon fortsatte.
»Kusin får lov att säga mig om hon är av vår släkt! Jag känner, att jag är släkt med henne.»
Baron Adrian vände sig bort utan att svara. Det blev hans hustru, som gav Charlotte besked.
»Det är en dotter till Göran Löwensköld. Hon har legat sjuk i mässling. Barnflickan har låtit henne komma ner i köket olovandes.»
»Kusin har väl hört talas om min bror skojarbaronen?» sade baron Adrian med hård röst. »Flickans mor är en tattartös.»
Men Charlotte gick fram till köksdörren, som om hon skulle ha gått i sömnen, öppnade den och gick mot bordet med utbredda armar.
Skojartösen, som stod där uppe och lekte hästbytare, kastade en blick på henne, och den lilla vildhjärnan måtte ha funnit något hos Charlotte, som hon tyckte om. Hon slängde från sig piskan, och med ett handlöst språng kastade hon sig i Charlottes armar.
Charlotte tryckte henne intill sig och kysste henne.
»Dig är det, som jag vill ha», sade hon, »dig, dig, dig.»
Det var en räddning. Hon andades ut.
Fulheten, den förskräckliga fulheten, som hon hade kämpat med hela kvällen, fulheten, som hon hade försökt finna nyttig och bra, den lämnade hon nu åt sitt värde. Vad baronen skulle säga och vad friherrinnan skulle säga, det visste hon inte, men detta var det barnet, som hon hade rest ut för att finna.
Plötsligen ryggade hon två steg baklänges. Baron Adrian hade kommit tätt inpå henne med ögonen rödsprängda och händerna knutna. »Han ser ut som en tjur, som vill ta mig på hornen», tänkte hon.
I detsamma stod friherrinnan mellan henne och baronen, och hennes röst ljöd lugn och behärskad som vanligt, men mycket eftertrycklig.
»Om du tar det här barnet till dig, Charlotte, blir vi dig ofantligt tacksamma, både jag och min man.»
»Blir jag?» utbrast baronen med ett hånskratt.
Friherrinnan fullföljde med en mycket varm klang i rösten.
»Jag blir dig tacksam, därför att jag slipper att lämna ifrån mig någon av mina älskade små döttrar, men Adrian blir dig ännu mera tack skyldig, därför att du hindrar honom från att begå en handling, som han sedan skulle ha ångrat i hela sitt liv.»
Kanske att det var den sanning, som låg i hustruns ord, eller kanske det var rena förvåningen över att hon vågade sätta sig upp emot honom, som slog baron Adrian med tystnad. Han vände sig emellertid bort och gick tigande ur rummet.
Marknadsprästen.
Kan man tänka sig ett ljuvligare uppvaknande, än då man hör, att tjänsteflickan, som kommer in på morgonen för att tända en brasa i kakelugnen, ledsagas av ett par trippande barnfötter? Eller kan det finnas något roligare än att ligga dyrstilla med slutna ögon och märka, att en liten varelse, utan att fråga efter de lågmälta varningarna att inte störa den sovande, envisas med att rycka i täcket för att klättra upp i sängen? Och vilket lustigt jubelskrik sedan, då man sträcker ut armarna och hjälper den lilla klättrerskan och hon kommer ner tvärsöver en, klatschar en om kinderna med händer, som ännu äro kalla efter morgontvättningen, nyper och sparkar och kysser! Man kan inte göra annat än skratta med, jubla med, man börjar tala något slags barnspråk, man påminner sig i hast en mängd dumma smeknamn. Tjänsteflickan behöver verkligen inte be om ursäkt för att hon har låtit barnet följa med in. Det hade inte gjort annat hela morgonen än kältat och bett, att det skulle få råka den vackra frun, som det hade sett förra kvällen, och det hade lovat att vara stilla och tyst och alls inte störa.
Tjänsteflickan vill ta barnet med sig ut igen, då hon lämnar gästrummet, men det kan ju alls inte komma i fråga. Den lilla, som kanske har fruktat något sådant, har krupit ner under täcket och låtsar sova. Så snart som dörren stänges, är hon vaken och börjar småprata. Hon berättar något om fadern, men hon talar suddigt och fort, och Charlotte kan inte följa med. Men det gör ingenting, det näpna behaget i barnrösten tjusar henne i alla fall.
Då brasan flammar som bäst, öppnas dörren, och tjänsteflickan kommer in med kaffebrickan. Henne i spåren följer frun i huset, den lilla runda friherrinnan, som vill veta hur gästen har sovit. Hon serverar kaffet, tar sig en tår för egen räkning, sedan slår hon sig ner vid brasan och börjar språka.
Barnet har tystnat, men det håller krampaktigt fast om sängkamratens hand för att inte bli bortfört. Om en stund somnar det verkligen, och Charlotte ligger helt betagen och betraktar det rosiga ansiktet. Hon skrattar åt sig själv. Hon har alldeles fallit offer för den här skojarungen, som har slagit sig på att älska henne.
Vad friherrinnan vill säga, är detta, att Charlotte inte får tänka på att lämna Hedeby under de närmaste dagarna. Dels önskar friherrinnan och alla andra husets innevånare så innerligt, att hon måtte stanna och liva upp deras ensamhet, dels måste hon tillåta henne, friherrinnan, att sörja för att barnet får passande kläder, innan det reser sin väg. Det är ju ändå en fröken Löwensköld, det måste ha ett par sorgklänningar och några omgångar underkläder, så att det inte är alltför torftigt utstyrt, då det gör sitt inträde på Stora Sjötorp.
Eller är det inte både nytt och roande att under dagens lopp gång på gång kallas ut i barnkammarn av en despotisk liten tyrann, som längtar efter en? Barn måtte ha en underbar gissningsförmåga. Den här ungen har genast märkt, att man är en hästmänniska liksom hon själv. Hon har funnit ut, att ingen annan kan trava så bra framför den uppochnervända pallen i barnkammarn, ingen bär upp tömmarna med sådant verkligt hästlynne, ingen lyder så bra, då hon smackar och då hon ptroar. Eller är det inte ganska sorglustigt att genom det lilla barnet invigas i skojarlivets mysterier, leka, att den ena stolen heter Ekeby, den andra Björne, att åka fram till de där stolarna och fråga efter arbete, att mottaga snäva och avvisande svar, att med den största erfarenhet resonera om utsikterna på det ena eller andra stället?
Men det mest förtjusande är väl ändå att se hur den lilla, rätt som det är, kastar ifrån sig tömmarna, överger sin lek för att ställa sig i fönstret och vänta på honom, som har rest ifrån sitt barn för alltid. Hon står där i timtal, döv för alla lockelser och övertalningar, alldeles upptagen av sin längtan. Man kan nästan få tårarna i ögonen, då man ser henne stå där med det lilla ansiktet tryckt mot rutan och med händerna skyggande för alla andra syner. Man tänker för sig själv, att vilka fel än det barnet kan ha, så förstår det sig dock på att älska. Och vad kan vara viktigare att veta än detta?
Men att döma av rikedomen på lekar och upptåg måste barnet vara rikt begåvat också på huvudets vägnar. Det är verkligen dess förtjänst, att dagarna på Hedeby inte förefalla alltför långa och enformiga, ty det vilar onekligen en viss dysterhet över det gamla stället.
Felet är helt och hållet baron Adrians. Han är butter och sur och verkar nedtryckande på hela familjen, som annars inte skulle vara så oäven.
Dagen efter Charlottes ankomst till Hedeby låter baronen den där rättarn, som var så väl hemmastadd i skojarbyarna i de nordliga Värmlandssocknarna, köra åstad med Göran Löwenskölds lilla gula hästråtta, med den smutsiga skojarryssen och allt dess innehåll. Han skulle för det första överlämna det ömkliga arvet till broderns änka, vidare skulle han låta henne veta, att hennes man, skojarbaronen, hade frusit ihjäl i ett landsvägsdike, och så till sist skulle han meddela henne, att den lilla dottern hade blivit omhändertagen av släktingarna.
När den utskickade efter ett par dagar kommer tillbaka, talar baron Adrian om för Charlotte, att efter allt, vad rättarn kunde förstå, hade flickans mor varit nöjd med att bli av med tösen, varför han ansåg, att Charlotte kunde betrakta henne som sin egendom. Han varnar för att ännu på en tid vidtaga några åtgärder för att på ett lagligt sätt försäkra sig om barnet. Det är ju dock ett tiggarbarn, har dåligt att brås på, och det vore inte alldeles omöjligt, att Charlotte efter någon månad kunde anse sig tvungen att sända det tillbaka till dess mor.
Härvidlag har baronen alltså uppfört sig fullt korrekt, men eljest gör han inga märkbara ansträngningar för att lägga band på sin misstämning. Lyckligtvis visar han sig knappast annat än vid måltiderna. Men då är det inte heller lätt att finna på ett samtalsämne, som han inte avbryter med ett hånskratt eller en bitande anmärkning.
För den, som själv är fullkomligt, outsägligt lycklig i sitt äktenskap och som därtill har en naturlig fallenhet att hjälpa och ställa till rätta, förefaller det svårt att låta detta fortgå utan att göra ett ingripande. Men man måste erkänna sin oförmåga. Det var ett alltför obarmhärtigt gyckel, som Göran Löwensköld drev med sin bror vid deras sista sammanträffande. Baron Adrian kan inte förlåta, att man har ryckt ur hans händer den hämnd, som han ville utkräva.
Men om Charlotte känner sig maktlös gentemot baron Adrian, ägnar hon sig med så mycket större iver åt att lätta trycket, som vilar över hans hustru och hans små döttrar. Den stackars friherrinnan tycks bli modig och lugn bara av att veta, att hon finns i huset. Och så småningom uppnår Charlotte, att det ljuder skämt och skratt vid måltiderna, sagor och historier vid skymningsbrasan. Hon anordnar kälkpartier, hon bjuder Hedebydamerna på långa slädturer efter hennes egna hästar, som stå och vila i stallet. Hon lockar friherrinnan att spela vackra små stycken av Händel och Bach på sitt lilla klaver, och då hon har lyckats lista ut, att de fem rödhåriga ha riktigt nätta röster, sätter hon så mycket mod i dem, att de ställa upp sig runtom klaveret och sjunga till moderns ackompanjemang: »Kom, sköna Maj, och blicka med milda ögon ner!»
Till sist tycks emellertid friherrinnan anse, att den lilla skojarungen har fått tillräckligt av klänningar, linnen och kjolar, och hon sätter sig inte vidare emot Charlottes avresa. Den har blivit nödvändig också av en annan anledning. Varenda dag, alltsedan Charlotte kom till Hedeby, har det rått det allra vackraste solsken. De ofantliga snömassorna ha sjunkit ihop, och på vägen, som leder fram till Bro kyrka, märks redan en och annan bar fläck. Nere på Löven ligger isen tjock och stark, men det syns vattensamlingar på dess yta, och de långa raderna av foror, som ända dittills ha korsat den i alla riktningar, ha försvunnit. Charlotte kan inte dröja längre. Hon måste ge sig av, innan det tar slut på föret.
Dagen före avresan föreslår friherrinnan Charlotte, att de skola göra en promenad fram till Bro kyrkogård för att bese den så mycket omtalade familjegraven. Charlotte säger genast ja, och strax efter middagen, som på Hedeby ätes klockan halv ett, börja de sin vandring. De ha inte långt att gå, men vägen är hal och besvärlig till följd av snösmältningen. Dock är detta en svårighet, som väl uppväges av nöjet att gå ute i det rika solskenet, av behaget att åter känna varm, mild luft svepa om kinderna, av glädjen att höra den första lärkan drilla över de ännu nära nog snöbetäckta fälten.
Under vägen försöker friherrinnan helt försiktigt vidröra ett ömtåligt ämne. Hon börjar tala om Karl-Artur Ekenstedt, och fastän hon märker, att Charlotte liksom skyggar tillbaka vid detta namn, fortsätter hon ihärdigt. Hon försöker väcka Charlottes medlidande. Hon, som är så rik, som har en man, som ger henne allt, vad hon ber om!
Charlotte höjer litet på axlarna. Det är visserligen sant, att ingen kan ha en bättre man än hon, men just därför ... Den gamla Polhemssågen står ännu kvar på Stora Sjötorp. Hon vill ingenting riskera. På hela fyra år har hon inte tilllåtit sig att ägna Karl-Artur en tanke, än mindre då att söka hjälpa honom. Hon försöker genast föra samtalet in
