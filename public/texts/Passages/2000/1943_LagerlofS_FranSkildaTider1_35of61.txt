den och språka om vår ungdom, då borgmästarinnan Cornell ännu bodde här i gården och vi voro här på baler och dansade med våra hjärtans utvalda.
Kära syster, det är sant, att döden har farit hårt fram bland dem, som ha varit oss kära. Män och barn äro borta, och av våra många syskon finnas endast vi två kvar i livet. Det är ingen mening i att vi ska gå och ledas vid var på sitt håll. Det måste bli så, att vi få vara tillsammans.
Jag är rädd för att jag drömmer alltför ljusa drömmar. Det blir en alltför bitter missräkning, om de inte gå i uppfyllelse.
Systers lyckliga Agathe.
Cornellska stiftelsen 6 febr. 1900.
Älskade Fredrique!
Systers ansökan och prästbetyg äro inlämnade till rådman Cornell. Syster vet, att han alltid har varit en tvärvigg, och då jag ville fråga honom om det var någon förhoppning, att syster kunde få rummet efter mamsell Dovertie, bet han av mig så tvärt med något om att vi kunde väl låta Dovertie behålla sitt rum i fred, tills hon vore nedstoppad i kyrkogården, att jag ingenting mer tordes säga. När jag stod ute i tamburen och sköt på mig galoscherna, öppnade han dörrn till sitt rum, och nu tänkte jag, att han hade ångrat sig och kom för att säga något vänligt, men han bara röt: ”Det här duger inte. Det skall också vara ett bevis på att hon har en årlig inkomst av minst tvåhundra kronor.” — ”Syster Fredrique har en pension på trehundra kronor”, sade jag. — ”Ja, det är gott och väl, men det skall vara skriftligt på det.”
Syster vet ju, att på Cornellska stiftelsen får man bara husrum och vedbrand. Det är därför, som man måste sända in bevis, att man har så mycket, att man kan skaffa sig mat och kläder. Om syster skaffar ett sådant bevis och sänder hit det genast, går nog allt bra.
Jag kände mig så nedstämd strax efter mitt besök hos rådmannen, men det är bara dumt att oroa sig, därför att han är ohövlig. Han brukar alltid vara sådan, så att det behöver ingenting betyda.
Systers trogna Agathe.
Cornellska stiftelsen 8 febr. 1900.
Älskade Fredrique!
Får tacka för systers kärkomna brev, varav jag ser, att syster är lika glad som jag åt att vi skola få vara tillsammans under de år, som vi ännu ha kvar. Ack, jag är rädd för att syster rent släpar ut sig hos svärdottern för att göra nytta för sig, och så får syster säkert ändå höra ett och annat om att gamla bara äro till besvär. Men jag skall ingenting säga om henne. Hon är fattig hon också, och bekymmer tära bort fördragsamheten. Vänta bara, tills syster fått flytta ifrån henne, då kommer hon nog att förstå vilken hjälp hon har haft av syster.
Vet syster, att jag sitter just och funderar på hur vi ska möblera i systers rum. Jag vet ju, att syster har möbler till ett rum, men jag undrar om syster har någon riktigt god länstol att sitta i. Om syster ingen äger, är det i alla fall lätt hjälpt, för jag har ju den sköna länstolen, som jag ärvde efter faster Eleonore. Nu står den på vinden, för den är så stor, att jag inte kan ha den i mitt rum, men systers är större, så att jag hoppas, att den kan stå där— — — —
Jag blev så glad åt att syster skulle kunna begagna min länstol, att jag inte kunde låta bli att gå in i Doverties rum, som står tomt sedan i går, och se efter hur stort utrymmet är mellan fönstret och hörnet. Men syster kan tänka sig, att jag blev både förvånad och orolig, då jag fick se Alma Johansson (syster minns henne nog. Hon är litet halt, och vi brukade kalla henne för Arma Johansson. Hon har förestått huset hos lektor Almgren, ända tills hon i fjol kom in på stiftelsen) stå där inne med måttband i handen. Hon stoppade genast undan måttbandet, och jag låtsade inte se det. Men jag undrar, jag undrar vad hon hade där inne att göra. Hon brukar klaga över att hennes rum är kallt, och det kan ju hända, att hon ämnar be rådmannen att få byta ut det mot Doverties. Det hoppas jag, att hon inte får, men det vore i alla fall bättre, än att hon vore skickad av någon, som spekulerade på att komma in på stiftelsen.
Men nu skall jag inte tala mer om mina farhågor och skrämma upp syster. Vi ha ju rådmanskans förord, och jag är viss om att allt skall gå bra. Vet syster vad jag ämnar göra, då jag har burit brevet på posten? Jo, jag skall gå in i en tapisserihandel och skaffa mig stramalj och garn, så att jag kan sy ett nytt överdrag till faster Eleonores länstol. Jag tror, att det arbetet kommer att roa mig så, att det driver bort all onödig oro från
Systers trogna Agathe.
Cornellska stiftelsen 18 febr. 1900.
Min käraste Fredrique!
Ack syster, så bittra nyheter! Syster får inte platsen. Den har blivit given till Lilly Liston. I går förmiddag hade styrelsen sammanträde, och på eftermiddagen kom rådmanskan till mig för att tala om hur det hade gått. Det var så många, som hade intresserat sig för Lilly Liston och bett för henne, sade hon. Hon för sin del hade ju önskat, att syster hade fått rummet.
När rådmanskan talade om detta, gjorde jag mig dum och sade: ”Vet rådmanskan, att jag märker, att jag börjar bli gammal och slö. Jag trodde, att jag hade reda på varenda människa, som hade växt upp här i staden, men inte kan jag minnas, att här finns någon Lilly Liston, som är så gammal, att hon kan komma in på stiftelsen.” Rådmanskan blev röd, och jag hade glädjen att se, att hon var litet förlägen, då hon svarade, att fröken Liston ju visserligen inte var mer än fyrtio år, men hon var så sjuklig, att hon inte kunde försörja sig själv. Och som hon ingenting ägde, var det nödvändigt att ta in henne här på stiftelsen, för annars skulle hon falla fattigvården till last. Men då hon hade sagt detta, gjorde jag mig dum än en gång. ”Rådmanskan kan väl aldrig mena den Lilly Liston, som är dotter till mor Pettersson, min gamla hjälphustru?” sade jag. ”Jag trodde, att det var fråga om någon, som hörde till stadens bättre familjer.” Detta sade jag, därför att jag vet, att det står i borgmästarinnan Cornells testamente, att stiftelsen är avsedd för ålderstigna fruntimmer av stadens gamla borgarfamiljer. Rådmanskan blev än mer förlägen, men hon måste ju erkänna, att det var den Lilly Liston, som det var fråga om. ”Ja, då förstår jag inte vad hon har här att göra”, sade jag, men mer sade jag inte, för jag förstod, att allt var avgjort. Jag tog bara och rullade ihop mitt arbete, lade in det i papper och stoppade ner det i min byrålåda. ”Vad är det för vackert arbete, som fru Schwartz håller på med?” sade rådmanskan. Jag talade om, att jag hade ämnat bestå ny klädsel till fasters gamla länstol, för att den skulle kunna stå i systers rum, men eftersom syster Fredrique inte fick flytta hit, så fick länstolen stå, som den stod. ”Det blir kanske snart någon ny ledighet”, sade rådmanskan. ”Å ja, det kan nog hända”, sade jag, ”vi gamla ha inte så många år att räkna med. Det är därför, som vi äro noga med att få vara tillsammans med våra kära under den korta tid, som står oss åter.”
Syster tycker kanske, att jag sade för mycket till rådmanskan. Syster säger alltid, att den fattige skall vara försiktig, men jag tror, att när man har rätten på sin sida, så kan det vara lika så gott att sjunga ut. Och rädd kan jag i alla fall aldrig lära mig att bli.
Ja, syster, vi två äro vana vid missräkningar, men jag får säga, att detta var en av de svåraste, som någonsin drabbat
Systers bedrövade Agathe.
Cornellska stiftelsen 20 mars 1900.
Älskade Fredrique!
Jag har inte meddelat mig med syster på en hel månad, men syster har nog förstått varför jag har tegat. Det har ju inte hänt annat än sådant, som har varit att förarga sig åt, och det har varit bättre för syster att slippa att höra något om det. Men i går och i natt har det tilldragit sig saker, som möjligen kunna intressera syster. Inte för att jag vill väcka några nya förhoppningar, men det kan ju roa syster att följa händelsernas gång.
Syster, som har ett så förträffligt minne, kommer kanske ihåg Lilly Liston från hennes skolår. Hon gick i samma klass som Alice, min äldsta flicka, och Alice var så fästad vid henne, att hon jämt tog henne med sig hem. Syster brukade kalla henne ”flickan med ögonen”, och det är just vad man skulle vilja kalla henne än i dag.
Jag skall aldrig förlåta henne, att hon har trängt sig in på systers plats, men jag får medge, att när man ser henne in i ögonen, kan man just inte komma sig för att tänka något ont om henne. Hon har ännu sådana där långa ögonhår, som barn bruka ha, och tunga ögonlock, som hon oftast håller sänkta, men då hon slår upp dem, är det, som om man såge in i ett mörkt valv, där en liten Guds ängel flaxar omkring som en fångad fågel, yr och hjälplös och ur stånd att finna sig till rätta. Ja, syster minns kanske, att så var det, då hon var barn, och så är det än i dag, fastän hon är över fyrtio år.
Hon har alltid haft ett fint och behagligt ansikte, det måste jag också erkänna, men det skulle väl inte ha hjälpt henne stort, om inte ögonen hade varit. Jag kommer ihåg, att syster brukade säga, att när den flickan kom in i bagarboden, måste syster sticka till henne två kakor, då andra barn bara fingo en. ”Hon är en sådan hjälplös liten Guds ängel”, sade syster. ”En kan inte se på henne utan att få ett styng i hjärtat.”
Och det var nog så med fler än syster. Hennes mor kände också det där stynget, var gång hon såg på flickan, och hon kunde inte förmå sig att låta Lilly växa upp till en tarvlig och enkel människa som hon själv utan släpade ut sig för att skaffa henne fina kläder och hålla henne i flickskolan. Aldrig hade modern hjärta att låta henne hjälpa till med något arbete i hemmet, och ungefär på samma sätt var det i skolan. Lärarinnorna voro milda mot henne, och kamraterna viskade svaren i hennes öron, räknade hennes tal och skrevo hennes skrivningar.
Sedan hon slutade skolan, har hon varit guvernant i fina hus, och överallt ha de varit förtjusta i henne. Husbondefolket ha gjort allt vad de ha kunnat för att vårda sig om henne, och barnen ha arbetat av sig själva, därför att de ha tyckt om henne. Sträva och slita har hon aldrig behövt göra, och nu, då hon är fyrtio år, är hon så klen, att hon inte längre står ut med att förhöra ett par barn deras läxor. Hon är så svag, sägs det, att hon inte tål att se barn. Hon faller i gråt, bara ett barn kommer in i hennes rum. Det där är sådant, som nuförtiden kallas nervositet, och jag undrar ju inte på att den blir sjuk, som har gått, ända tills hon blivit fyrti år, utan att ha arbetat ordentligt varken med kropp eller själ.
Jag förstår nog, att det är de fina herrskaperna, som hon har varit hos, som ha lagt sitt mäktiga ord för henne hos rådmannens, och det är nog de, som ge henne pengar till mat och kläder. Det är ju gott för dem, att de slippa att också hålla henne med husrum.
För tre veckor sedan var jag så glad,
