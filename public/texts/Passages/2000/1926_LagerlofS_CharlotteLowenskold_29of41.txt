vänlighet, som de förmådde.
I själva verket voro de inte alls ute för att gratulera till lysningen, utan hade ett helt annat ärende. Men då de märkte Charlottes förtvivlan, visste de knappast om de skulle våga framställa det.
Så småningom kröp det dock fram, att de ville berätta om Torpar-Matts-Elin, hon med eldmärket och de tio syskonen. Hon hade kommit till Holma denna dag strax efter frukosten för att beklaga sig för deras mor över att hennes små syskon skulle bortauktioneras.
Torpar-Matts-Elin och hennes syskon hade levat på tiggeri. Vad annat skulle väl dessa utfattiga stackare ha kunnat ta sig till? Men nu hade människorna börjat tröttna på denna stora skara av hungriga munnar, som drog från gård till gård, och de styrande i socknen hade beslutat, att barnen skulle ackorderas bort åt olika håll. Man hade utlyst ett slags auktion, där de, som ville övertaga ett eller flera av barnen, fingo göra sina anbud. »Hennes nåd vet nog hur det går till», hade flickan sagt. »Man söker bara finna ut vem som med minsta möjliga kostnad för socknen vill överta ungarna. Inte är det någon, som tänker på att de ska få ordentlig vård och uppfostran.»
Den stackars tösen, som hittills hade burit ansvaret för syskonskaran, hade varit utom sig av förskräckelse. Hon hade sagt, att de, som ropade in barn på sådana där auktioner, voro fattiga torpare, som behövde billiga vallare åt sina får och getter eller billig hjälp i hushållet åt en utsliten hustru. Hennes små syskon skulle få släpa och arbeta likaså mycket som riktigt tjänstefolk, ingen sparade sådana där auktionsbarn. De måste göra skäl för den mat, som bestods dem. En av syskonen, den minsta, var inte mer än tre år, så att hon kunde ju varken gå vall eller hjälpa till i hushållet. Hon skulle väl få svälta ihjäl, hon, som inte kunde göra nytta för sig.
Allra mest hade Elin beklagat sig över att syskonen skulle spridas åt så många olika håll. Nu var det en sådan sammanhållning och kärlek mellan dem, men om några år skulle de inte känna igen varken henne eller varandra. Och vem skulle hädanefter lära dem ärlighet och sanningskärlek, som hon ju ändå hade försökt att inplanta hos dem?
Den nådiga frun på Holma hade känt sig mycket rörd över den fattiga flickans klagan, men hon hade inte ansett sig i stånd att hjälpa. Det fanns alltför gott om barnungar på bruksbackarna omkring Holma, som det ålåg henne att ta vård om. Men hon hade dock skickat ett par av döttrarna till fattigauktionen, som skulle försiggå i sockenstugan längre fram på förmiddagen, för att hon skulle få veta vem som ropade in de små stackarna.
När de två fröknarna från Holma hade kommit in i sockenstugan, hade auktionen nyss börjat. På en bänk långt framme i rummet hade de fattiga barnen suttit, den äldsta systern i mitten med treåringen på knäet, de andra runtomkring henne. De hade inte klagat högt, bara en stilla, oavlåtlig jämmer hade hörts från deras håll. Så trasiga och svultna, som de sutto där, måste man tänka, att de knappast kunde få det värre, än de redan hade det, men vad som nu förestod dem, föreföll dem tydligen som höjden av elände.
Runtomkring rummets väggar hade suttit fattigt småfolk, såsom man ju hade kunnat vänta på en dylik auktion. Endast framme vid ordförandebordet hade man sett några av de styrande, ett par hemmansägare och ett par bergsmän, som hade fått i uppdrag att tillse, att auktionen förrättades med ordning och att barnen överlämnades till hyggligt och välkänt folk.
Det äldsta av barnen, en mager och gänglig pojke, stod på bordet, utställd till allmänt beskådande. Den utbjudande höll på att prisa hans förmåga som vallpojke och vedhuggare, och en kvinna, mycket fattig efter kläderna att döma, hade närmat sig för att bättre kunna se vad han dugde till.
Längre hade man inte hunnit, då dörren gick upp och Karl-Artur Ekenstedt kom in. Han hade stannat på tröskeln och sett sig om i rummet, därpå hade han höjt armarna mot himlen och ropat: »O min Gud, vänd bort dina blickar ifrån oss! Se inte vad som här försiggår!»
Sedan hade han gått fram till de myndiga männen vid ordförandebordet.
»Jag ber er, mina medkristna», hade han sagt, »gör inte så stor synd! Låt oss inte sälja bort människor till träldom!»
Alla närvarande hade blivit mycket bestörta över hans uppträdande. Den fattiga kvinnan hade snabbt dragit sig tillbaka från bordet ner mot dörren. De styrande bönderna flyttade sig litet generade fram och åter på bänken. Det hade dock sett ut, som om det snarare var prästens otillbörliga inblandning i socknens affärer, som de ogillade, än sina egna åtgöranden. Till sist reste sig en av dem.
»Detta är ett sockenstämmobeslut», sade han.
Den unge prästen hade stått där så vacker som en gud med tillbakakastat huvud och glänsande ögon. Han såg visst inte ut, som om han ämnade vika för något stämmobeslut.
»Jag ber bergsman Aron Månsson låta inställa auktionen.»
»Doktor Ekenstedt hör ju, att auktionen är beslutad på sockenstämma.»
Karl-Artur vände sig från mannen med en axelryckning. Han lade sin hand på den utbjudna gossens axel.
»Jag köper honom», sade han. »Jag gör ett bud så lågt, att ingen kan gå lägre. Jag erbjuder mig att ta vård om honom utan någon ersättning av socknen.»
Bergsman Aron Månsson reste sig, men Karl- Artur såg inte åt honom.
»Det behövs ingen mer utropning», sade han till auktionisten. »Jag bjuder på alla barnen på en gång och till samma pris.»
Nu hade alla människor rest sig. Endast Torpar- Matts-Elin och hennes syskon sutto kvar orörliga, ur stånd att kunna begripa vad som försiggick.
Bergsman Aron Månsson kom med invändningar.
»Det blir det gamla spektaklet», sade han. »Vi hade ställt till med detta för att slippa det eviga tiggandet.»
»Barnen skall inte tigga mer.»
»Vem borgar oss för det?»
»Jesus Kristus, han, som sade: ’Låten barnen komma till mig.’ Han går i borgen för alla dessa små.»
Det låg en sådan befallande kraft och höghet över den unge prästens person, då han sade detta, att den myndige bergsmannen inte kunde finna ord till svar.
Men Karl-Artur närmade sig till barnskaran. »Gå er väg!» sade han. »Spring hem tillbaka! Jag har ropat in er.»
De vågade ännu inte röra sig, men då lyfte Karl-Artur upp den minsta, och med den lilla treåringen på armen och de andra tio tätt efter lämnade han sockenstugan.
Ingen hindrade dem. Flera av spekulanterna hade redan, skamsna och försagda, avlägsnat sig.
Men då de två systrarna hade kommit hem till Holma och berättat allt detta för sin mor, hade hon förklarat, att man måste göra något för att hjälpa den unge prästen med hans många skyddslingar. Hon hade tänkt sig, att man skulle börja samla ihop pengar till ett barnhem, och det var för att tala om detta, som de nu hade kommit till prostgården.
I detsamma som berättelsen var slut, reste sig Charlotte och gick gråtande ut ur rummet. Hon måste skynda upp på sitt eget rum för att kunna kasta sig ner på knä och tacka Gud.
Vad hon så länge hade drömt om, det hade alltså nu gått i uppfyllelse. Karl-Artur hade stått fram som en ledare för folket, som en föregångsman, som förde människorna på Guds vägar.
Triumfen.
Ett par dagar efteråt kom prostinnan Forsius en förmiddag in till mannen, där han satt vid sitt skrivbord.
»Gör dig något ärende, gubben min, och gå in i matsalen, om du vill se något vackert!»
Gubben reste sig genast. Han gick in i matsalen och såg där Charlotte, som satt borta vid ett av fönsterborden med ett broderi i handen.
Hon arbetade inte, utan satt med händerna i skötet och stirrade neråt flygeln, där Karl-Artur hade sin bostad. En jämn ström av besökande vandrade denna dag från grinden fram emot flygeln, och det var dessa hon betraktade.
Prosten hade en stund letat efter sina glasögon, som han hade i gott förvar inne i sitt eget rum. Under tiden tittade han på Charlotte, som med ett milt leende följde allt, som skedde där borta åt flygelhållet. En svag rodnad färgade kinderna, och ögonen lyste av en stilla hänförelse. Hon var verkligen vacker att se på.
Då hon märkte prostens närvaro i rummet, sade hon ett par ord.
»Folk går ut och in hos Karl-Artur hela dagen.» »Ja», sade gubben torrt. »De lämnar honom inte i fred ett ögonblick. Jag får snart börja på att föra mina journaler själv.»
»Hon, som gick in just nu, var en dotter till Aron Månsson. Hon hade en smörbytta i handen.»
»Det skall vara en hjälp till de många barnen, förstår jag.»
»Alla människor älskar honom», sade Charlotte. »Jag visste ju, att en gång måste det komma.»
»Å ja, när man är ung och vacker», sade gubben, »så är det inte så svårt att narra gummorna att gråta i såtals.»
Charlotte lät inte störa sig i sin beundran.
»Jag såg nyss, att en av smederna från Holma kom och sökte honom. Onkel vet, en av de där läsarna, som aldrig går i kyrkan och inte vill höra någon av de vanliga prästerna.»
»Vad du säger!» utbrast gubben, som verkligen blev intresserad. »Har han kunnat röra de där malmblocken? Sannerligen, min flicka, tror jag inte, att det kan bli något av honom.»
»Jag tänker på överstinnan», sade Charlotte. »Vad hon skulle vara lycklig, om hon såge detta!»
»Vet just inte om det var en sådan här sorts framgång, som hon drömde om för sonens räkning.»
»Han gör folk bättre. Jag ser, att somliga, som kommer ut från honom, gråter och torkar sig i ögonen. Marie-Louises man har också varit där. Tänk, om Karl-Artur kunde hjälpa honom! Vore det inte bra vackert?»
»Jo visst, min flicka. Och det bästa av alltsammans är, att du tycker om att sitta här och se på folket.»
»Jag sitter och tänker ut vad de kan vilja tala med honom om, och jag tycker mig höra vad han säger till dem.»
»Ja, ja, det gör du rätt i. Men vet du vad? Jag måtte visst ha glasögonen inne hos mig.»
»Om inte detta hade kommit, så hade allting varit så obegripligt», sade Charlotte. »Då hade jag inte fått någon lön för att jag sökte skydda honom. Men nu förstår jag meningen.»
Gubben skyndade sig ut. Flickan höll på att narra honom att gråta. »Vad i Herrans namn ska vi ta oss till med henne?» mumlade han. »Hon måtte väl aldrig vara på väg att mista förståndet.»
Men om Charlotte njöt av Karl-Arturs triumf redan under vardagarna, hur mycket mer skäl till glädje fick hon inte, då söndagen kom!
Det var ett myller av folk på vägarna alldeles som vid ett kungabesök. Åkande och gående färdades fram i en oavbruten ström. Det var klart, att ryktet om den unge prästens nya predikometod, om hans fromhet och kraft hade spritt sig över hela socknen.
»Kyrkan kommer inte att rymma dem alla», sade prostinnan. »De har gått man ur huse, som man säger. Bara inte elden kommer lös, då gårdarna står tomma!»
Prosten var inte rätt till freds. Han förstod, att en religiös väckelse var i antågande, och han skulle inte ha haft något däremot, om han bara hade varit övertygad om att Karl-Artur hade varit rätte mannen att hålla den tända lågan brinnande. Men för att inte såra Charlotte, som befann sig i fullkomlig extas, sade han ingenting om sina farhågor.
De båda gamla åkte till kyrkan, men att Charlotte skulle följa med dem dit, var det aldrig tal om. Med fredagsposten hade Charlotte fått en liten biljett från överstinnan, däri denna hade bett henne om att härda ut ännu några dagar, och följaktligen hade hon inte begagnat sig av Schagerströms tillåtelse att inställa lysningen. Prostfolket fruktade verkligen, att alla dessa människor, som dyrkade Karl-Artur, kunde komma att förgå sig emot Charlotte, och läto henne stanna hemma.
Men så snart som vagnen hade försvunnit bakom trädgårdshörnet, satte Charlotte på sig hatt och mantilj och gick till kyrkan. Inte kunde
