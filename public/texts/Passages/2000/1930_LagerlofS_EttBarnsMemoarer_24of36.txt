med sig, att han inte är oss till besvär, utan i stället gör nytta för sig ifrån första dagen till den sista, skulle han aldrig komma till Mårbacka, för morbror Schenson är så förfärligt samvetsgrann och ömhjärtad.
Vi får alltid lov att vara så noga med vad vi talar om, när som morbror Schenson är här. Vi törs knappast säga så mycket om en människa, som att hon är ful eller snål eller lögnaktig, för då blir morbror Schenson upprörd å den människans vägnar. »Så får man inte säja om sin nästa,» säger han och höjer på pekfingret.
Vi säger alltid, att morbror borde ha blivit präst och lärt människor att vara snälla. Vi kan inte förstå varför han undervisar bara i algebra och Euklides.
Om morbror Schenson är ute och åker och kommer till en uppförsbacke, hoppar han alltid ur för att skona hästarna. Det händer, att både pappa och stalldrängen och alla andra sitter kvar i åkdonet, men det gör aldrig morbror Schenson.
Och om morbror kommer bort på en bjudning, så ser han alltid efter om det finns någon gammal fattig mamsell eller änkefru, som ingen bryr sig om, och bredvid henne tar han sin plats. Och till sådana gamla och fattiga vet han alltid vad han ska säga.
Och morbror Schenson är stor och tung och bryr sig bestämt inte alls om att dansa, men om han är på en danstillställning och ser någon, som ingen annan bjuder opp, så är han genast framme. Och han valsar i varlig och långsam takt ett varv eller par, och folk skrattar litet, men de tycker ändå, att det är vackert.
I Karlstad har morbror Schenson ett eget litet hus, där det inte bor någon annan än han och hans familj och som ligger så trevligt på älvstranden. Vi brukar alltid få ta in där, när vi måste in till Karlstad i något ärende, och var gång, som vi kommer dit, är morbror nere vid stationen och möter, och var gång, som vi reser därifrån, följer morbror med oss och köper våra biljetter. Och då ger han oss också ett halvt skålpund konfekt med i avskedsgåva. Det glömmer han aldrig.
Och jag minns en gång, då jag hade fått följa med mamma in till Karlstad på en skolexamen. Och vi hade bott hos morbror Schenson som vanligt, och vi hade haft det så bra på alla sätt, för morbror har ett så nätt och trevligt hem där i Karlstad. Och då såg jag riktigt hur snäll morbror Schenson var, för han hade sin gamla mamma boende hos sig, och hon var så gammal, att hon inte kunde stiga opp, utan alltid låg till sängs. Morbror hade också hos sig sin syster, faster Matilda Schenson, som skötte hushållet, och två fattiga kusiner, som var som jungfrur hos honom. Och faster Matilda och jungfrurna, de gjorde nog nytta för sig, så det var kanske inte bara av snällhet, som han hade dem hos sig, men han hade också en annan släkting ...
Morbror Schenson har tre barn, Ernst och Claës och Alma, och de bodde på övre botten i det lilla huset. Och en gång, när jag kom gående i trappan för att bege mig opp till Almas rum, så fick jag se ett ansikte sticka fram över trappräcket och se ner på mig. Och det var ingen jag kände, ingen, som jag visste skulle finnas där i huset, utan jag blev så häpen. Och så såg jag hur en knytnäve höjdes av den, som stod där oppe och hotade mig, och ögonen i det där främmande ansiktet blev så vilda, de liksom sprutade eld, tyckte jag. Och i ögonblicket därefter såg jag hur en smal gestalt liksom en skugga försvann borta i vindsmörkret.
Jag var inte så riktigt säker, att jag inte hade sett ett spöke, och om spöken ska man inte tala i samma ögonblick, som man ser dem, utan jag sa ingenting om saken, förrän jag och mamma var på hemväg. Och då sa mamma, att den, som jag hade sett, var en syster till morbror Schenson och att hon inte var riktigt klok. Hon var inte farlig, sa mamma, men hon var folkskygg. Och jag tyckte, att morbror Schenson var bra snäll, som ville ha en stackars syster, som inte var riktigt klok, boende i sitt hem.
Och ibland händer det, att mamma berättar litet om moster Johanna, som var gift med morbror Schenson. Mamma säger, att hon var vacker, men hon var inte som andra flickor. Mormor hade så mycket bekymmer för hennes skull, säger mamma. Mest av allt tyckte hon om att köra och sköta hästar, och när hon var barn, hade hon en bock, som hon brukade åka med genom hela Filipstad.
Och moster Johanna var aldrig rädd eller blyg, när som hon var liten, utan hon brukade språka an forbönderna, som stod på torget och sålde, och ibland fick hon åka med dem långt utom staden, så att morfar sedan måste skicka ut folk på vägarna och leta efter henne. Och alla de där vilda järnmalmskörarna, som brukade ha sitt kvarter på morfars gård i Filipstad, gjorde hon sig god vän med. Och inte kunde mormor vara nöjd med att se sin dotter sitta på en farsläde i sällskap med en hop halvfulla karlar och låta dem traktera sig med grovbröd och fläsk ur deras matsäcksskrin.
Det var nästan omöjligt att vänja moster Johanna vid vanligt fruntimmersarbete, men så mycket raskare var hon, när hon fick hjälpa till i morfars handelsbod. »Om hon bara hade varit en pojke,» säger mamma, »så att hon hade kunnat stå i handel och sälja sirap och sill, så hade hon säkert blivit både rik och lycklig. Men som det nu var, så gjorde hon oss bara bekymmer.»
Morfar och mormor hade gjort ett försök att skicka henne till en helpension i Södertälje, men det hade gått alldeles på tok. Hon hade i den där helpensionen förfärdigat en tavla, som föreställde ett schweizerlandskap och inte var gjord av annat än stenar och mossa och spegelglas, och den var visserligen mycket vacker, suckade mamma, och den hänger där inne hos Schensons än i dag, men något annat hade hon inte heller fått lära sig. När tavlan var färdig, hade moster Johanna rymt sin väg. Och ingen möjlighet hade det varit att förmå henne att återvända, därför att hon hade funnit, att en helpension var ett ställe, där en inte lärde sig annat än att smussla och ljuga, och det ville hon inte vara med om.
Och när vi får höra, att moster Johanna var så där morsk och kavat, så kan vi inte låta bli att undra på att hon kom att gifta sig med morbror Schenson, som är så försiktig och högtidlig och rädd för att åka och ängslig för vad han säger om människor. Vi har frågat mamma många gånger hur de två kom att gifta sig, men det talar inte mamma om för oss.
Vi vet ingenting säkert, men vi brukar säga, att vi rakt inte kan tro, att morbror Schenson och moster Johanna var lyckliga, medan de var gifta. För de var nog så olika. Och vad vi alldeles säkert vet, det är, att moster Johanna tyckte om att köra och sköta hästar, också sedan hon hade blivit gift.
Morbror Kalle på Gårdsjö har en häst, som heter Flyga, och den brukar han åka efter, när han ska ut ensam, för den springer så förfärligt fort och är så vild, att det är ingen, som törs följa med. Moster Johanna var visst den enda, som tordes åka efter Flyga, utom morbror Kalle själv.
Och en gång hade morbror Kalle åkt in till Karlstad efter Flyga, och då hade moster Johanna bett, att hon skulle få låna den och fara ut och åka. Och faster Nana Hammargren, som också bodde i Karlstad på den tiden, hade hon bjudit med på turen. Men den åkningen glömmer inte faster Nana, så länge hon lever. Flyga satte av, så att en inte såg, att hovarna rörde vid vägen, ögonen sprutade eld, och ispiggarna, som hästen sparkade opp ur marken, flög som skarpa nålar in i ansiktet. Faster Nana trodde hela tiden, att Flyga skenade, och hade inte en tanke på att hon skulle komma hem med livet, men moster Johanna satt och körde med slaka tömmar — för det gick inte alls an att hålla in Flyga, då hoppade den ur skaklorna — och bara stornjöt. »Är det inte präktigt, Nana?» sa hon. »Flyga är mitt liv. Har du nånsin sett make till häst?»
Men om morbror Schenson och moster Johanna tyckte om varandra och var lyckliga, också sedan de hade blivit gifta, det får vi aldrig veta.
Men däremot går vi barn just nu i år och funderar på om inte morbror Schenson skulle kunna gifta sig med faster Lovisa. Vi tycker nog, att det i flera år har sett ut, som om han skulle ha sina tankar på henne, och nu vet vi, att hans gamla mamma är död och att den ena av hans kusiner ska resa till Amerika, så att han kanske tycker, att han har litet mer utrymme i huset och litet bättre råd att gifta sig.
Vi är inte så säkra på att inte faster Lovisa också själv har sina funderingar åt det hållet. Åtminstone gör hon sig då mer besvär med att laga god mat åt honom än nånsin förut. Och faster Lovisa och morbror Schenson, de borde då passa ihop så förfärligt bra. De är bägge två sådana, att de vill ha det livligt och muntert omkring sig, men själva sitta tysta. Och tänk, så många stora kalas som faster Lovisa skulle få ställa till! Hon skulle få bjuda både biskopen och landshövdingen. Och tänk, så många stora kalas som hon skulle få gå på! Då skulle hon aldrig mer få tid att sitta och tänka på sådant, som är ledsamt.
Och tänk, så roligt det skulle vara för henne att få heta fru och att få ta sig mat på kalas på samma gång som de äldre fruarna i stället för att som nu få lov att vänta, tills också de unga fruarna har fått ta för sig!
Och tänk, så uppmärksam och snäll som morbror Schenson skulle bli emot henne, och så långsamt de skulle åka, när de någon gång gav sig av ut på en tur, och så stadiga och gamla och förståndiga hästar som de skulle välja ut åt sig på gästgivargårdarna!
Faster Lovisa hade nog helst velat ha en präst, men morbror Schenson är ju nästan, som om han vore prästvigd. Han är slätrakad, och han går i kyrkan varenda söndag, och alla präster i stiftet brukar ha sitt tillhåll hos honom, när de är inne i Karlstad.
Vi kan rakt inte tänka oss några, som skulle passa bättre att bli gifta med varandra än morbror Schenson och faster Lovisa, och vi tror, att pappa och mamma tycker detsamma, och vi är så rysligt nyfikna på hur det ska gå.
Det är så, att Alma Schenson har varit på Gårdsjö hela sommaren, men nu har hon kommit hit på ett par dar, därför att hon längtade efter att få vara tillsammans med sin pappa. Alma är bara en liten tös, hon är inte mer än elva år, men hon är så trevlig och så van att kivas med pojkar, för hon har två bröder själv, och så brukar morbror ha en hel massa skolpojkar inackorderade hos sig. Och det är alldeles märkvärdigt hur mycket alla pojkar tycker om henne, så liten som hon är. Hon får aldrig vara i fred för dem. Ibland är de så elaka mot henne, så att hon får gråta, men jag tror, att de tycker mycket bra om henne i alla fall.
Men Alma bryr sig inte alls om pojkarna, hon tycker bara om sin pappa. Det är väl därför, att hennes mamma är död, som hon har blivit så förfärligt förtjust i honom. Hon vet ingenting, som är bättre än
