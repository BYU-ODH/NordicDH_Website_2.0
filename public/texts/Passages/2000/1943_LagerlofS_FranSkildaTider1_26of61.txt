fall dö.” Trälen svarade intet, och så gav riddaren befallning, att man skulle hänga honom.
Men just som man skulle draga till snaran om hans hals, ropade en tiggare:
”Nej”, häng inte den mannen, det var ju han, som frälste mig från tigern.”
Tiggaren var den frigivne förbrytaren, och hans tacksamhet gav honom kraft att igenkänna sin hjälpare. När han nu sade detta, blev riddaren nyfiken och lät åter föra Narcissus för sig.
”Du”, sade han, ”jag vill höra sanningen av dig!”
Men han hade knappt talat ut, förrän kungen och den vise Ariston stodo på borggården.
”Herre”, sade Ariston, ”konungen begär denne träl av dig. Han vill ge honom prinsessan och halva kungariket. Döden har, som du ser, hulpit honom ett gott stycke framåt i världen.”
1895.
SANTA LUCIA.
Längs med havskusten och långt inåt land utbredde sig en låg bergås. Den var så låg, att man knappast tänkte på att den ej hörde ihop med den omgivande stora slätten. Den var just ingenting annat än ett stort fält av sten.
Över hela den stora åsen löpte hjulspår, som voro fast innötta i klippan, överallt funnos trappsteg och gångstigar, överallt löpte friskt rinnande vatten fram i långa, i stengrunden urholkade rämnor. Överallt funnos ock spillror av hus, knappast en enda hel bostad, men en underbar massa spillror.
Det var, som om berget strävade efter att skaka av sig hela den stad, som varit rest på dess yta. Tempel störtade samman, och hus försvunno, som om de skulle smälta för solen. Det var endast det, som blivit inhugget och nedsänkt i den hårda berggrunden, som fick äga bestånd.
Så stod ännu en god del av en gammal fästning, men det var heller ingenting mindre än bergets högsta punkt, som blivit genomborrad och inredd därtill. Där öppnade sig klipportar och underjordiska gångar, som ledde till valv, vilka intet utifrån kastat vapen förmådde ofreda. Där fattades ej lönngången, genom vilken en nödställd besättning kunde söka sin räddning, där såg man lika tydligt den fasta stenbänken, där soldaterna vilat, som hålen i stenväggen, vid vilka hästarna hade fastbundits med sina grimmor.
Av det, som utgjort den forna bergstadens härlighet, fanns ännu två stora teatrar. Det var den runda romerska och den halvrunda grekiska. Men de voro, också de, inhuggna i klippan, sänkte sig bänkrad för bänkrad ned till scenen. Scen och åskådarplatser voro oförgängliga, men de omgivande gallerierna, alla statyer och prydnader voro försvunna.
Stora stenbrott lågo nedsänkta i den platta bergåsen, liknande vida, öppna salar, från vilka taket blivit avlyftat. De voro så gamla, att det samlat sig mylla på bottnen och i väggarnas klyftor, och nu växte nere i berget sköna, förtrollande trädgårdar, medan ytan var nästan kal. Och i djupet bar berget, som eljest syntes jämnt ljusgrått, ännu de mest strålande färger, röda och svarta klippor syntes genomsprängda av vita och gula malmådror. Där nere öppnade sig berget i grottor, hängde i svävande valv över mörka små sjöar och trängde ihop sig i fantastiskt slingrande gångar, som återkastade ett hundrastämmigt eko.
De gamles gravar funnos också kvar, eftersom även de varit anförtrodda åt berget. I sitt inre var bergåsen så genomborrad som en myrstack. I oändligt virrvarr löpte där fram ändlösa katakomber, stora, väl tilltagna gångar, längs vilkas väggar voro inhuggna vilorum för flera generationers döde.
Men detta var ej allt, som berget bevarade av dödsminnen. Det tycktes ock hava funnits människor, som ej kunnat uthärda tanken på att skiljas från ljuset och livet på jordytan och begravas i bergsdjupet. Och utmed gator, som blivit några alnar nedsänkta i bergsgrunden, hade dessa fått sina gravplatser inhuggna i sidoväggarna. Det hade väl ej varit en lugn vilostad, marken bar ännu vittne om huru livet just där brusat fram som ivrigast. Vagnar hade rullat fram där så flitigt, att de nött sig mer än fotsdjupa spår att löpa fram i.
Hela detta berg var ej något annat än en utdöende del av det mäktiga Siracusa. Det, som ännu levde av staden, utbredde sig på slätten under berget och på ön Ortygia, som låg tätt vid land, alldeles lik en stor hand, som låg och pekade utåt havet.
Men hela denna plats, hela detta berg, som var genombrutet av hålor och grottor och vida irrgångar, var liksom förutbestämt för de kristna, då sådana uppkommo i Siracusa. Det var, som om Gud lagt berget öde, för att dessa skulle äga en tillflykt.
En tillflykt var berget, vad man så sökte att undfly. Hit upp till den stora ödeläggelsen flydde den, som avskydde den levande stadens lockande nöjen och laster, hit upp flydde den, som ville gömma sig undan den romerske prefektens förföljelser.
Hela klippgrunden där uppe var en stor bok, fullristad med fåfänglighetens och förgänglighetens predikan. ”Vilken stad har varit lagd på en fastare grund”, sade man, ”och se hur den smälter bort som en snödriva på Etna. Ah, det finnes blott en klippa, som är säker att bygga på. Det ges blott en borg och ett fäste, och det är Gud.”
Snart genljödo dessa stenbrott, där fångna atenare trånat till döds, av anakoreternas låga hymner. Eremiter slogo sig ned i fästningsverken och sovo på samma hårda bänkar som de forna tyrannernas krigsknektar.
Hela den kala stengrunden började övergjutas av helighet. Om nätterna kunde stadsfolket på Ortygia se huru den överstrålades av ett klart ljus, som ej var något annat än Guds välbehag, som överstrålade de heligas liv på den öde bergshöjden.
Men det hände, att hedningarna stundom smädade anakoreterna, som avstodo från kärlek och äktenskap. ”Vad har ni att berömma er av?” sade de. ”Hålla icke även vi kyskhet och avhållsamhet i stor ära?”
Och de påminde dem om Artemis, den stora huldrika gudinnan, som var född där på Ortygia. Hade ej hon alltid blivit prisad för sin kyskhet? Hade någonsin skalderna upphört att prisa henne, där hon åkte fram över himmelen på den lysande månvagnen och med sin renhets sken upplyste nattdunklet, visste de något härligare än den starka jägarinnan, som, skyende andra nöjen, levde det friska, härliga skogslivet?
”Och veten I ej, eller haven I glömt det med vilja hur Aretusa, den sköna källa, som upprinner här på vår ö, alltid hållits i stor ära? Haven I kristna en sägen om någon, som så uppoffrat livet för kyskheten? Ty Aretusa var en av Artemis’ nymfer och lik henne till sinnelaget. Då nu flodguden Alpheos förföljde henne med sin kärlek, flyktade hon från Arkadiens dalar, där han jagade med den höga gudinnan, och sökte sig under havet fram till Ortygia, där hon ännu finnes kvar, förvandlad till den härliga källa, som I väl kännen.”
”Och eftersom vi tala om Aretusa”, sade hedningarna, ”vilja vi ock påminna er kristna om den blå Cyane, som upprinner på de besjungna slätter, som omge vår stad. Veten I ej, att hon var en skön tärna, som följde Persephone, Demeters dotter, då hon i sorglös oskuld plockade blommor på Siciliens sköna slätter. Då lät jorden på Zeus’ bud den olycksbådande narcissen med den bedövande doften växa fram ur sitt djup, och då Persephone, full av beundran, sträckte handen efter blomman, öppnade sig jorden, och Hades, skuggornas konung, åkte fram ur öppningen med skummande fyrspann och slog sin starka arm om henne. Förgäves stred hon mot den väldige, han kastade henne upp på sin gyllene vagn och körde bort med sitt härliga byte. Men Cyane, som hört hennes förtvivlade rop, hade högt klagande sprungit efter henne, och då hon ej kunde rädda henne, greps hon av den häftigaste sorg, livet blev henne förhatligt, och på hennes bön förvandlades hon till denna källa, som utgör den skönaste prydnad för Siracusas fält och vars vatten aldrig upphör att bära trohetens färg.” Kände de kristna, frågade hedningarna, en skönare sägen om en ren kärlek?
Vad skulle anakoreterna svara annat än att liv är liv? Vad hjälpte sköna sägner och sköna minnen, vad hjälpte Aretusa och Cyane, om ej Siracusas kvinnor den dag, som var, följde deras föredöme?
Och anakoreterna bådo till Gud, att bland de kristna jungfrurna ett helgon måtte uppstå, så att de skulle hava något att berömma sig av inför hedningarna.
Då hände, att en ung munk greps av en glödande kärlek till en skön, kristen jungfru.
Det var en kärlek, som var lik en anfäktelse av onda andar, så vild var den och så omöjlig att bekämpa. Ty han underlät ej att strida emot den. Han försökte driva dem ut ur sin kropp med gisslet, han pinade sig, till dess han skrek av smärta. Han badade i de sollösa grottornas dödsmörka, iskalla vatten. Han förnekade sig mat och sömn, och han bad, han bad.
Då förekom det honom ofta, såsom om han väl skulle hava kunnat besegra sin lidelse, om han endast kunnat glömma jungfruns ögon. Ty det var ögonen, som han såg för sig natt som dag. Om han fördjupade sig i katakombernas mörker, om han trängde milsdjupt in i jorden, så såg han dem.
Om han stirrade in i den ljusaste klarhet, så hjälpte det honom lika litet. Om han stirrade in i solen, så att hans ögon bländades, såg han ändå framför sig såsom två av de heliga stjärnorna dessa mörka, milt trånande ögon. Men ej allenast han själv bad Gud om befrielse från denna lidelse, som lockade honom att glömma sitt stånd. Också jungfrun bad för honom, att han skulle bli fri från kärleken till henne.
”Gud, Gud”, bad hon, ”låt mig ej draga din tjänare bort från dig.”
Hon föreföll sig själv så avskyvärd som ett stinkande lik. Hon föraktade sin kropp, som beredde sorg åt den helige. Hon hängde en tät slöja över sina ögon, då hon gick till den kristna församlingens sammankomster, och visade aldrig mer sitt ansikte för honom. Men det var, som om hans brinnande blickar trängde igenom doket, som om han fullt och klart såg henne.
Han kunde komma till henne och gråta över sitt elände, och de kunde sitta stilla och tala om det i timmar. Då jämrade han sig alltid över hennes ögon, som förföljde honom. Och hon visste, att han sedan skulle gissla sig timme efter timme för att försona, att han hade talat med henne.
Men för varje dag blev hans kärlek allt outhärdligare. Det var, som om den skulle vända sig till hat. Han drömde om nätterna, att han hade rövat till sig dessa ögon, att han än lekte med dem, än genomborrade dem med dolkstyng.
En gång berättade han för henne, att han hade vågat sig ned i katakomberna utan ledtråd och utan ljus. Han hade gått dit i hopp att han aldrig mer skulle hitta ut, att han skulle finna döden där nere, och döden hade ej varit honom fjärran. Han hade snart förvirrat sig så, att han ej skulle kunnat finna ut, om han än velat, och han hade lagt sig ned och välsignat den annalkande friden. Då hade han plötsligen sett ett par klart lysande punkter i gången framför sig. Ah, ögonen, ögonen, de sköna, smäktande ögonen, och han hade ej kunnat motstå utan rusat upp för att gripa dem. De hade vikit undan för honom, men alltjämt hade han följt dem. Och medan han jagat efter dem, hade han förts på rätt väg, han visste ej hur. Plötsligen hade han sett en klar ljusstrimma lysa emot sig, och han hade sett ögonen smälta samman med den första ljusstrålen.
Han började alltmer tro, att det var något demoniskt hos henne. Och han lärde henne alltmer att avsky sig själv. En gång kom han darrande av hat och sade henne, att nu visste han vem hon var och visste varför hennes ögon hade en sådan makt.
En morgon hade han suttit och sett ut över havet. Då hade han först sett en grå, iskall dager utbreda sig över jorden och vattnet, så att hela skapelsen ryst och förfärats. Sedan hade plötsligen Östern öppnat sina portar, och han hade sett solguden åka fram ur sitt slott. Brinnande röda hade jorden och himmelen blivit på en gång, såsom om de blygdes över att den hedniske guden ännu tyglade solens spann. Och bland
