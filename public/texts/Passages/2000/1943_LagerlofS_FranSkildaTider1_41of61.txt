dem och se på. De hålla på att bygga sig en lövhydda. De fläta ihop väggar och tak av unga björkkvistar, och det ser så trevligt ut, att jag frågar dem om jag inte får hjälpa till. Det får jag, och vi börja talas vid och bli så goda vänner. Då hyddan är färdig, krypa vi in i den och sitta där och berätta för varandra allt märkvärdigt, som vi ha upplevat.
Vi störas av att vi kallas in till aftonvard. Jag tycker, att det är besvärligt, att vi jämt skola äta, men då jag har fått första biten i munnen, smakar den åter så underligt gott, alldeles som middagsmaten. Det är, som om mat vore något helt annat här än inne i staden.
Därpå komma lärarinnorna ut och leka med oss, men jag törs som vanligt inte leka med. Jag står bredvid och ser på hur de andra springa. Men så börja de med sånglekar. Det låter så lustigt, och plötsligen märker jag, att jag står och hoppar på ett ben. Hastigt kommer lärarinnan, tar mig i handen, drar mig in i ringen och svänger om med mig. Jag stretar emot men kommer ändå med, och snart går jag inne i ringen och trallar och sjunger som de andra. Jag blir varm och ivrig, hoppar och skrattar, och helt plötsligen finner jag ut, att det är bra roligt att leka. Det har jag aldrig förr förstått.
Snart kommer det matbud igen. Vi skola in och äta kväll. Nu är det gröt, som bestås, och jag tycker inte om gröt. Jag bryr mig inte en gång om att föra skeden till munnen. ”Du skall väl ändå smaka på maten”, säger lärarinnan, och då gör jag ett försök, och tänk, att den här gröten smakar helt annorlunda än gröt brukar! Den är så god, att jag tömmer hela tallriken, och jag skulle ha bett om mer, om jag inte hade trott, att allihop skulle ha skrattat åt mig.
Efter maten läser lärarinnan aftonbön för oss, och jag blir så vek om hjärtat. Jag tänker på mor, jag har aldrig förr förstått hur synd det är om henne, som är sjuk och inte kan röra sig. Jag tänker på lärarinnorna, som äro så goda mot mig, jag tänker på mina kamrater, som äro så snälla och glada, och jag tänker på Gud och tackar honom för att han har gjort oss en så skön, grön värld och för att jag får leva ute i detta gröna många, många veckor— — — — — — —
Ja, så där är det, som jag har roat mig att fantisera, då jag har kommit att läsa om skollovskolonierna. Jag följer i mina tankar små försummade barn från de fattiga hemmen vid ofruktbara stengator ut i naturens härlighet. Jag ser dem tömma de djupa vällingskålarna och de rågade gröttallrikarna. Jag badar, jag leker, jag är med dem, medan deras kinder bli runda, deras kroppar starka, deras röster glada, deras sätt blir frimodigt. Jag ser stadsbarnen följa bonden i hölasset, fiskaren i hans båt, bondkvinnan till ladugården, skördefolket till ängen. Jag följer med dem på blåbärsplockning, på kräftfångst, på roddturer, på kyrkfärder. Jag lever med dem under hela deras dag, som är full av ständiga upptäckter, jag märker hur deras ögon öppnas för alla naturens växlingar, för det stora skådespel, som aldrig tröttar oss.
Till sist följer jag dem på hemfärden, då tankarna vända sig mot föräldrar och syskon, som stå ivriga och längtande på ångbåtsbryggan för att ta emot de bortresta. Vad det blir för ett frågande och ett berättande! Vad mor och far skola förvåna sig över att deras småttingar ha kunnat växa så på ett par veckor!
Jag tänker på allt detta och önskar alltjämt, att jag en gång hade fått leva så sorglöst bland sorglösa. Så rikt livet är, tror jag inte, att det har mycket bättre att bjuda varken gammal eller ung än en sådan där ljus och lycklig sommardröm.
1908.
EN JULNATT I BETLEHEM.
Det var i Jerusalem, och det var ruskig och regnig vinterlid. Stormen tjöt både dagar och nätter omkring Jerusalems kullar. Regnet öste ner, fukten trängde in i förstugor och rum och gjorde dem ohyggligt kalla. De stenlagda gatorna inne i staden voro täckta av hal och seg smuts, svart som skosmörja. Vägarna utanför murarna, som löpte fram över kalkstenskullar, tycktes vara förvandlade till långa, trögt flytande strömmar av mjukt, vitt, väl bearbetat murbruk.
Mitt i denna dysterhetens tid kom julaftonen.
Den bröt inte in med makten av en stor, allmän högtid, som den gör i Europa. Muhammedaner och judar, som utgöra flertalet av befolkningen, firade den alls inte. Greker, ryssar och armenier högtidlighöllo inte julen på samma dagar som de övriga kristna. Det var bara den lilla skaran av protestanter och romerska katoliker, som firade jul samtidigt med den västerländska kristenheten.
Protestanterna, som äga så många hemseder förbundna med julen, sökte iakttaga dessa även borta i Österlandet. De skaffade sig gröna kvistar, som de satte upp i rummen i stället för julträd, gjorde stora ansträngningar för att baka julbröd och laga julmat, gåvo julgåvor till barnen, tände julljus och sjöngo julpsalmer. Katolikerna, som inte känna till de flesta av dessa bruk, firade sin julfest i kyrkorna, framför allt i den stora födelsekyrkan i Betlehem, och på julaftonens förmiddag drogo de i högtidlig procession från Jerusalem till Kristi födelsestad.
I Palestina uppträder Frankrike som skyddsmakt för alla katolska kyrkor, församlingar och brödrasamfund, och fördenskull red den franske konsuln i Jerusalem med i tåget. Han var en ung man, en parisare, som hade kommit till Palestina för knappt ett år sedan. Detta var hans första julfärd, och man kunde knappast låta bli att undra hur han fann denna del av sina ämbetsplikter. Regnet hade visserligen upphört att falla, men nordanvinden ven kall och bitande. Konsuln var till häst, och som vägarna inte hade hunnit torka, var snart hans uniform övertäckt av små lerstänk. Samma öde träffade både de övriga konsulatstjänstemännen och konsulns lilla livvakt, bestående av åtta ståtliga kavasser i guldbroderade janitscharkostymer.
Men det var inte endast vädret och väglaget, som kunde komma den franske konsuln att känna sig en smula bragt ur fattningen. Det var också hela omgivningen. I spetsen för processionen red en trupp turkiska soldater, anförda av två officerare med dragna sablar. Efter turkarna följde priorer och klosterbröder från Jerusalems kloster och heliga samfund. Det var kraftiga, grovlemmade män, som gingo till fots i smutsen utan att tyckas fråga efter någon vedermöda. Vidare sågos i tåget några pilgrimsskaror, som hade kommit för att fira jul i det Heliga landet, och så till häst och till fots, i vagn och på åsna kristna familjer från Jerusalem, barmhärtighetssystrar, turister och en massa försäljare av vykort, sötsaker, frukter, Jerikorosor och pärlemorarbeten. Det borde ha förefallit den unge fransmannen rätt egendomligt att beskyddad av muhammedaner föra en kristen procession över det gamla Judalandets mark.
Den franske konsuln var en ovanligt ståtlig ung man och en god ryttare, och vad han än tänkte om färden, avspeglade det sig inte i hans anletsdrag. Han såg lugn och obesvärad ut, nästan litet road, fastän han försökte att bibehålla det rätta processionsallvaret.
En gång vek det glada uttrycket från konsulns ansikte. Det var, då han red över den öppna platsen framför Jaffaporten, där en stor skara av åskådare hade samlat sig. Vid en flyktig blick på mängden urskilde konsuln däribland arabiska dervischer, judiska rabbiner, protestantiska missionärer, ryska pilgrimer, grekiska munkar, armeniska präster. Han såg på en gång framför sig alla de olika människor, som höllo Palestina för ett heligt land och med fanatisk iver eftersträvade varje fotsbredd av dess jord. Han kunde inte låta bli att tänka på att många av dessa stodo med knutna nävar, att det skulle ha varit en lisa för deras hjärtan att kasta stenar efter tåget och att okvädinsorden brände dem på läpparna. Kanske såg han framför sig en förfärlig dag, då all den längtan och det hat, som brände i dessa människors inre, inte längre skulle kunna hållas kuvade utan bryta fram i ohejdbar styrka. Men han sköt undan denna tanke; allt var fred runtomkring honom. Han behövde inte störa sin behagliga sinnesstämning med onda aningar.
Konsul Feydeau hade ännu varit alltför kort tid i Palestina för att få ett rätt begrepp om den otroliga styrkan av de religiösa lidelser, som där besjäla alla människor. Han var ingen fritänkare, men han hade sedan flera år tillbaka levat i kretsar, där religionen inte hade spelat någon roll. Själv hade han inte varit inne i någon kyrka sedan hans mors begravning, och han hade övergivit att tänka på religionen, såsom man överger att tänka på gåtor, som man inte ser sig i stånd att lösa och som inte ha någon betydelse för ens liv.
Men så hade han med ens blivit förflyttad till ett land, där allt var religion och där nära nog hans hela umgänge bestod av präster, missionärer, klosterföreståndare, biskopar och patriarker. Som konsul i Jerusalem hade han inte många handelsintressen att bevaka. Däremot måste han medla i andliga herrars stridigheter, skydda katolska institutioner mot grekers och muhammedaners övergrepp, ta vård om utfattiga pilgrimer och deltaga i processioner.
Ända till för ett år sedan hade herr Feydeau inte vetat, att han skulle komma att bekläda ett sådant ämbete eller något ämbete alls. Kort efter att han hade blivit myndig, hade hans föräldrar dött och efterlämnat en så stor förmögenhet, att han inte tyckte sig behöva deltaga i den allmänna jakten efter sysslor och anställningar utan kunna leva en fri mans liv och endast ägna sig åt sådant, som behagade honom.
Och det, som hade behagat honom, hade varit ett glatt och ystert nöjesliv, som han hade fullföljt i tio år och som han skulle ha fortsatt i tio, tjugo andra år, eller ända tills han hade blivit en utlevad rucklare, om inte förra hösten den bankir, som skötte hans förmögenhet, hade inställt sina betalningar och därmed nästan fullkomligt ruinerat honom.
Kort innan herr Feydeau träffades av denna olycka, hade han förlovat sig med en mycket vacker ung dam, som var dotter till en högtstående ämbetsman. Då han nu på en gång fann sig utan förmögenhet, var hans första tanke, att han inte mer hade råd att gifta sig, och han skyndade sig att underrätta den unga damens far, att förlovningen måste brytas. För att säga sanningen, föreföll honom inte detta särdeles påkostande. Som vanligt i Frankrike, var det släktingar och vänner, som hade planlagt förbindelsen, och herr Feydeau hade endast helt ytligt gjort sin fästmös bekantskap.
Han blev också helt förvånad, då han ett par timmar efter att ha avsänt brevet till hennes far fick en biljett från henne, däri hon utbad sig ett samtal med honom.
Herr Feydeau fann den unga flickan mycket upprörd och med spår av tårar i sina ögon. Hon hade frågat honom rent ut varför det var nödvändigt, att deras förbindelse skulle brytas. Hon visste, både att han var fattig och att hennes föräldrar inte voro rika nog för att lämna dem något underhåll, men varför kunde han inte skaffa sig en syssla med så pass stor lön, att de kunde leva av den som gifta? Hennes föräldrar hade också varit fattiga, då de hade gift sig. Varför kunde inte han och hon försöka detsamma, som hade lyckats så väl för hennes far och mor?
Hon hade, med ett ord, visat herr Feydeau, att hon älskade honom, och på samma gång hade hon kommit honom att förstå, att hon var en trofast, modig, flärdfri ung varelse, som utan klagan skulle uthärda försakelser och arbete. Herr Feydeau blev djupt rörd, och i detta ögonblick föddes i hans hjärta en stark kärlek till den unga flickan. Han, som kort förut hade sagt till sig själv, att han var färdig med livet, kände nu nya krafter födas inom sig. Han lovade sig, att han för den unga flickans skull ville tillkämpa sig en ställning, mottaga vilket arbete som helst, om det bara satte honom i stånd att försörja henne.
Den unga damens far var anställd i
