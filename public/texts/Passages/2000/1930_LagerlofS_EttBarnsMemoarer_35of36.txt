i händerna, och de håller hela kvällen på med att räkna ut vad de ska kunna köpa på marknaden. Och de förståndigaste tar mamma eller faster Lovisa till råds, och Barn-Maja anförtror mamma, att hon ämnar köpa sig ett par svarta handskar att sätta på sig, då hon går till kyrkan. Men mamma säger, att det ska inte Maja göra, för handskar är så förfärligt dyra, utan hon är tillräckligt fin, om hon skaffar sig ett par svarta trådvantar.
Och fram emot kvällen börjar det att bli så mycken rörelse oppe på vägen. Det är långväga marknadsresande, bönder ifrån Ransäter och Ullerud, ja, ända ifrån Råda och Ekshärad, som har givit sig ut i så här god tid. Det är gående och åkande om varandra, och nästan alla har de med sig hästar eller kor eller getter eller får, som de vill sälja. Och det är just det, som är det roliga. Människorna bryr vi oss inte så mycket om, för de går eller åker vägen fram utan några konster, men se, bockar och gumsar och de små tjurknattarna och unghästarna, de tycker visst, att denna vandringen är bra lustig, för de har så mycket fyr för sig.
Och vi barn och Elin Laurell har gått oppför allén för att titta på marknadsfolket, och vi har redan stått där en god stund, när pappa också kommer dit. Och nu blir det så roligt, för pappa börjar genast prata med dem, som går förbi. Han frågar dem var de är hemma, vad de begär för sina kreatur och allt möjligt. Och en karl säger, att han har en så präktig unghäst, så att den tycker han att löjtnanten bör köpa, och en gumma gråter och berättar, att säden har frusit bort på hennes torp, så att hon måste sälja den här vackra kvigan, som hon har strävat med i två år, för att få pengar till mat åt sig och sina barn över vintern.
Och skojare kommer i sina små vagnar och för med sig långa rader av hästar, som de ska byta bort på marknaden. Och deras hästar ser så granna och ystra ut, men pappa säger, att en ska aldrig byta hästar med skojare, för de ger dem något, arsenik eller vad det kan vara, som gör, att de ser präktiga ut första dagen, men sedan faller de ihop och blir som ett par hopslagna bräder.
Och det är första gången, som Elin Laurell är på Mårbacka under Åmbergshedstiden, och hon är så förvånad över att vi firar den, som om det skulle vara en stor högtid, men hon tycker också, att det är roligt, för hon har aldrig varit med om något sådant förr. Och nu säger hon till pappa, att hon tycker, att det är märkvärdigt att tänka sig, att på detta sättet hade marknadsfolk dragit förbi här i så ofantligt många år. Och ägarna till Mårbacka hade nog stått här och språkat med dem, såsom pappa gjorde nu i kväll. »Vet farbror,» säger hon, »att jag tycker, att det är, som om jag skulle ha blivit förflyttad flera hundra år tillbaka i tiden.»
»Ja, det kan nog hända, att du tycker så,» säger pappa, »men jag ska säja dig, att Åmbergsheds marknad är då rakt ingenting nu, emot vad den var i min ungdom. Då såg det en sådan här kväll ut på Mårbacka som på en gästgivargård. Handlanden Kjellin ifrån Åmål, som var gift med min syster Karolina, kom hit med flera lass varor och tog in hos oss jämte sina bodherrar, och de låg här sedan om nätterna, så länge som marknan varade, och det var väl minst en vecka. Och den ene efter den andre av min fars bekanta kom hit och bad om nattlogi, för de hade ofta ingenting annat att sova i än resvagnen. Och dessutom fanns det en slags förening mellan herrkarlarna i Fryksdalen, som gick ut på det, att en av dem i tur och ordning skulle bjuda allt resande herrskapsfolk på mat i en gammal byggnad, som stod mittpå marknadsfältet och kallades för ’Schalongen’. Och jag ska säja dig, att det var inte lite bekymmer för mamma, när det var hon, som skulle stå för mathållningen. Du ska veta, att de förnämsta köpmännen i Karlstad, Filipstad, Kristinehamn och Åmål själva for omkring på marknader på den tiden, och de ville allt ha det både rikligt och fint. Men nuförtiden, sedan vi har fått den här välsignade lanthandeln, har det blivit slut på allt, som var gammalt och roligt.»
Och vi har börjat att känna oss frusna, därför att vi har stått så länge stilla i allén, så att vi går en bit norr ut för att bli varma. Och pappa går också med, för han törs inte heller stå stilla ute i höstkylan. Och han och Elin Laurell går och talar om den gamla Åmbergsheden och all dess härlighet. Och han talar om små historier, och vi har riktigt roligt.
Men just som vi kommer till den långa, mörka backen norr om prästgården, stannar pappa.
»Det är besynnerligt,» säger han. »Du, Elin, talade nyss om att både jag och alla andra, som har bott på Mårbacka, har gått här en sådan kväll och talat med marknadsfolket. Och nu i detta ögonblick ser jag så tydligt far min för mig så, som jag en gång såg honom stå här i backen just en marknadsafton. Fast när jag tänker rätt efter, så var det nog inte en marknadsafton, nej, det var det inte, men i alla fall var det en dag, som hade något med marknan att göra.»
Pappa lyfter på hatten och stryker med handen över pannan liksom för att klara opp minnet.
»Nu ska jag säja dig hur det var,» säger han. »Vi hade gått hemifrån, far och syster Nana och jag, för att se på marknadsfolket, för det var hans vana, liksom det har varit min. Men det var inte på marknadsafton, och själva marknadsdagen kunde det inte heller vara, för då for han naturligtvis till Sunne och gjorde inköp. Nej, det måtte ha varit andra marknadsdagen på kvällen, då en hel hop folk, som hade blivit färdiga med sina marknadsaffärer, vände om hem.»
»Hände detta, när farbror var liten gosse?» frågar Elin Laurell.
»Nej, du, jag var över tjuge år, och det var Nana också. Varför jag låg hemma den hösten, det minns jag inte. Jag brukade annars vara ute på lantmäteriförrättningar, men det var väl så, att far började på att bli gammal och behövde hjälp med räkenskaperna, för han låg i mycke större affärer, han, än jag. Nå ja, när vi hade stått här oppe i allén och tittat på de vägfarande en stund, så tyckte vi, att det blev kyligt, och vi började gå norr ut just som i dag. Och Nana gick och höll pappa under armen. Hon och han var alltid så goda vänner. Hon var nog den, som han tyckte bäst om av alla barna.»
»Hon var väl så vacker?» säger Elin Laurell.
»Ja, det var hon ju. Men hon var lustig och glad också, så att gubben hade roligt med henne. Men låt mig nu se! Jo, det här måtte ha varit i början av fyrtitalet, för Nana var varken gift eller förlovad. Det kommer jag så väl ihåg, därför att föräldrarna hade talat med mig om att de var oroliga för hennes skull. Prästen här borta på Halla var så gammal, att han inte kunde tjänstgöra, och han hade skaffat sig en adjunkt, som var en ung och ståtlig karl, och nu hade både far och mor tyckt sig märka, att han slog sig ut för Nana och att hon var ganska svag för honom. Och de gamla skulle inte ha haft något emot partiet i och för sig, för adjunkten var en begåvad man med goda predikogåvor, men de hade flera gånger hört honom omtalas som en riktig dryckeshjälte, och det var ju inte roligt att ge sin dotter till en sådan.»
»Nej, säkert inte,» säger Elin.
»Det är lustigt vad allt, som kan vakna opp inom en,» säger pappa. »Jag kan inte precis säja vad vi talade om, när vi gick här, far och Nana och jag, men jag vet vad vi tänkte på. Vi gick säkert alla tre och undrade om hjälpprästen hade kommit tillbaka från marknan. Far hade sett honom på marknan första dagen, och han hade tyckt sig märka, att han redan då var drucken. Och vi visste mycke väl, att han inte hade kommit hem kvällen förut, så att när vi nu gick bortåt prästgården, så hade vi honom nog i tankarna och undrade om han var lyckligen hemma eller om han fortsatte med att rumla om oppe i Sunne. Men naturligtvis behöll vi vår undran för oss själva, för det var ju ett ömtåligt ämne.»
»Det var nog inte någon så rolig vandring, det där, farbror,» säger Elin Laurell.
»Å nej, du, det var det just inte. Jag tyckte, att Nana såg orolig ut och att hon inte hade så lätt att skämta och prata med far och mig som vanligt. Jag hjälpte henne så gott jag kunde, men det gick nog lite trögt med samtalet. Rätt som det var, stannade vi och bytte ett par ord med någon förbifärande, för far hade ju bott här på Mårbacka i fyrti år, så att alla kände honom. Så småningom gick vi förbi prästgården, och vi stannade just här i backen.»
När pappa säger detta, ser han sig omkring och pekar med käppen uppåt de höga, mörka granarna, som kantar vägen.
»Det var mörkt och dystert här då, som det är än i dag,» säger han, »ja, kanske än mer, för jag tror, att det fanns högre träd då, och vägen var nog både smalare och brantare. Men just som vi kom hit, så såg vi hur ett åkdon dök opp där nere i vägkröken. Vi kände genast igen prästgårdshästen, och vi såg, att det var prästgårdsdrängen, som satt i åksätet och körde. Vi förstod ju också vad han var ute i för ärende. Han hade nog blivit uppskickad till Sunne av prästfolket för att leta reda på adjunkten och föra hem honom. Det var ju lördag kväll, och man måste ha fatt på honom, så att han fick sova av sig ruset till nästa dag.»
»Vet farbror, det här börjar på att bli riktigt spännande,» säger Elin.
»Spännande!» säger pappa. »Ni har då så konstiga ord nuförtiden. Jag tyckte, att det var ruskigt, jag, när jag såg, att drängen satt ensam i åkdonet, så att vi måste tro, att han inte hade varit i stånd att få rätt på adjunkten. Nana blev alldeles dödsblek, och gubben regementsskrivarn såg mer sträng och föraktfull ut, än jag nånsin hade sett honom. Men tänk, du, att just som kärran for förbi oss, så var far i stånd att få syn på en mörk figur, som låg och sov nere på kärrbotten, och han gav drängen ett tecken att stanna.
»Jaså, du fick reda på honom, Ola,» sa han.
»Ja har’n allt mä mej, regementsskrivarn. Men tänk, så han ser ut!»
»Och i detsamma som han sa detta, böjde sig Prästgårds-Ola baköver och lyfte på hatten, som var tryckt över adjunktens ansikte. Vi stod ju tätt bredvid, vi kunde inte undgå att se honom, men Nana vände strax bort ögona, och hon hade kanske till och med sprungit sin väg, om inte far hade fattat henne om handleden och hållit kvar henne. ’Se på honom, du!’ sa han, och drog henne närmare för att tvinga henne att se på adjunkten, som låg där uppsvälld och rödbrusig och smutsig och alldeles förvandlad, så att det knappast fanns någon möjlighet att känna igen honom. ’Se på honom, du!’ sa far än en gång. ’Det har du gott av. Stackars den, som ska bli hustru åt en sådan karl!’ Jag tror inte alls, att Nana lydde honom, utan hon höll nog ögona sänkta, ända tills far släppte hennes hand och lät drängen köra vidare.»
»Det var hemskt,» sa Elin
