ögon voro med samma fasthet riktade på kungen.
Om nu svennen ändrat en min eller ryckt huvudet tillbaka endast en tum, hade kungen dödat honom, därför att han ryckt undan honom den sista plats i världen, som ej rörde sig.
Men nu stod han orörlig, och kungens svärd sänkte sig alltmer, och snart låg det nere på hans hjässa. Men dit nedsjönk det alldeles stilla och kvarlåg där så oskadligt som ett grässtrå.
Då log svennen glatt och började åter tala till kungen. Och kungen böjde sig fram och lyssnade till honom. Aldrig har jag väl sett den svennen förr, tänkte kungen. Han är frisk och orädd, och han talar, som hade våren själv sänt in honom, för att jag skall få veta vad som i dag hänt mig.
”Jag kommer från skogen”, sade svennen, ”jag har alltid levat i skogen, alltid gått omkring med lövtak över huvudet och trädstammar omkring mig. Då jag nödgas att gå ut på de nakna åkrarna eller då jag ror ut på det skugglösa havet, ryser jag av förfäran och längtar att se skogens gröna murar resa sig omkring mig.
Men kungen är från havet, han är en havsörn, som är van vid den stora himlen, som välver sig över de oskyddade skären. Då han kommer in i skogen, blir det honom tungt och trångt. Det var jag, som i dag följde kungen och drottningen, då de gingo fram i skogen. Jag såg, att kungen var ovan vid skogen, så att den skrämde honom. Skogens skuggor lade sig skymmande över kungens själ och förvirrade hans tankar.
Och kungen är ej van vid våren i skogen. Om våren brukar kungen gunga omkring ute på havet. Så snart isen lossnat i fjordarna, brukar kungens segel flyga fram över de ofruktbara böljorna. Kungen känner våren på de trädlösa skären, där några få grässtrån pina sig fram mellan klipporna; han känner ej våren i lundarna, han har ej förrän i år sett vårens blomflod bölja fram över skogsängen.”
Kungens ögon vilade på svennen oavlåtligt frågande, såsom hade han hört en stor visman eller förutsägare. Stundom strök svennen med handen upp håret från pannan, och för varje gång tycktes denna lysa allt klarare. Det var en friskhet över honom, såsom komme han rätt in ur våren. Han kände alla vårens hemligheter likaväl som vallpojken känner sin hjord.
”Kungen har ej vetat”, fortfor svennen, ”hur våren i skogen far fram med människorna. Han vet, att då våren öppnar fjordarna, tvingas han ut på färd mellan holmar och skär, men han vet ej, att skogsvåren smälter ålderdomens is ur hjärtat och att människor och djur draga ungdomsglada ut till ny kärlek.
Kungen har ett starkt sinne och en hård vilja. Hela dagen har vårstormen brusat omkring honom, men han har ej vågat taga emot en ny ungdom. Kungen har menat, att han var för gammal, att han var ett dött träd, som ej mer kunde blomstra.
Då kungen gick ut i skogen med drottningen och vårvinden omsvepte henne, kom ungdomen till henne. Jag, som gick med dem i skogen, såg hur drottningens blickar blevo fuktiga, hur hennes gång blev lätt och dansande och hur hennes läppar blevo röda och friska. Kungen såg det också, han såg, att vårstormen hade fyllt drottningen med ung längtan, men han visste ej vad han såg. Han trodde, att skogen och våren förvandlat drottningen till ett ont rå.
Nu skall kungen än en gång vända sig mot drottningen och betrakta henne”, sade svennen. ”Han skall ej försöka se på henne såsom i går eller i fjol, ty det tillåter ej våren. Kungen har gått ute i skogssnåren hela dagen, han har vadat fram genom uppspirande sippor, och det unga lövet på träden har smekt hans kind. Kungen skall skaka av sig årens gräsliga börda, han måste bli en vårens människa, han måste se på drottningen med sin ungdoms längtan.”
Då svennen sagt allt detta, teg han och såg leende upp till kungen. Och kungen erfor plötsligen lugn och stillhet. Vårvinden brusade ej längre inne i hans huvud, det var som hade den slutat sitt arbete. Han tyckte, att han liknade den starka ekstammen, som vårvinden måste kringstorma timme efter timme, innan den kunde förmå sig att utsända sina blad.
Nu ljusnade allt hans inre på en gång. Blodet sköt ny fart, och i hans hjärna kändes en vidunderlig lättnad. Livet log mot honom, hela den vida kungssalen var fylld med glädje, och likaså syntes honom hela staden nedanför och hela den vida världen.
”Det är ungdom, ungdom, som vänder åter”, sade kungen till sig själv.
Kungen vände huvudet och såg på drottningen. Hon satt djupt uppkrupen i sin stol, darrande rädd, hade dragit sig så långt undan honom, som hon kunde.
Men det låg en stor, outsäglig förvåning över hennes ansikte, ett tvivel, som ingenting kunde övertyga. Hur kan det vara du, som slår mig? tycktes hon fråga. Hur kan du, som jag älskar, tala hårt till mig och slå mig. Fastän ditt slag brinner på min kind, kan jag ej tro, att det är du, som gav det.
Han såg ej mer det vilda och trolska, han såg blott mild ljuvhet, blott hängiven ömhet, blott nyvaknad ungdom.
Kungen lade sig ned på knä för drottningen och grät av lycka, och drottningen lade sin hand på hans huvud och smekte hans hår.
1898.
SPÖKHANDEN.
Just som klockan slog ett på natten, kom någon och ringde på doktorns klocka. Den första ringningen hade intet resultat, men då en andra och en tredje visade, att det var obönhörligt allvar, kom doktorns Karin ut genom köksdörren och tog reda på vad som stod på. Och då Karin förgäves underhandlat en stund, måste hon finna sig i att väcka doktorn. Hon kom och knackade på sängkammardörrn.
”Det är bud från doktorns fästmö. Doktorn måste dit.”
”Är hon sjuk?” hördes det där inifrån.
”De veta inte vad som fattas henne. De tro, att hon fått se något.”
”Ja, hälsa och säg, att jag kommer.”
Doktorn frågade icke mer. Tyckte inte om att höra pigskvaller om fästmön.
En besynnerlig sak med den där övertron, tänkte han, medan han klädde sig. Där ligger ju huset mitt i staden, inte det minsta romantiskt med det. Ett helt vanligt och fult gammalt hus, inrett som alla andra i det kvarteret. Men spökeriet håller sig fast där.
Hade det endast legat vid en mörk gränd eller en smula utom staden i någon förvuxen trädgård, där hemska gamla träd piskade fönsterrutorna en sådan här stormig vinternatt! Men när det nu låg som det låg vid den breda gatan, som löpte ned till hamnen och havet! Och med kyrkan och sparbanken och kasernen och sockerbruket just i närheten! Skulle man ej trott, att sockerbruket med allt det rasslandet och kokandet och med de stora, glödande ångpannorna skulle kommit spöket att vantrivas. Men nej då — allt annat.
På sitt sätt kunde spöket förtjäna beundran. Det var energi i det, otrolig energi och förmåga att hålla sig fast i folks medvetande. Man medgav väl, att det ej visat sig nu på en tjugu år, sedan fröknarna Burman flyttat in i spökrummen. Men hade någon glömt det? Det syntes ju nu: bara därför att Ellen helt plötsligen blivit sjuk, skulle det genast heta, att hon sett något.
Skrämt sig för något, ja, det var väl ej omöjligt. Hade väl blivit som predestinerad för spöksyner av att leva hela sitt liv med de två nervösa, gamla tanterna. Och att det fanns ett spöke i huset, hade hon väl alltid vetat och trott. Torde väl hava gått och retat upp sin inbillning med det alltifrån barndomen.
Hon hade visst inte glömt det, därför att hon blivit vuxen. Första gången han varit på sjukbesök hos tanterna, hade hon sagt till honom liksom triumferande: ”Här är spökrummet.” Just med en ton, som om hon visat en familjedyrbarhet. ”Det går aldrig an att spela kort här i rummet, ser doktorn.” — ”Å, varför inte?” — ”Jo, om någon av de spelande gör det minsta fel, det allra obetydligaste knep, kommer det en hand och lägger sig på spelbordet bredvid honom.” — ”Vad för en hand?” — ”En gammal, gul hand med tunga diamantringar på de krokiga fingrarna och med äkta spetsar om handleden.” — ”Nå, och så?” — ”Ja, man ser ingenting mer än handen.” — ”Men hur kommer det sig ifrån början?” — ”Det vet ingen, den har alltid visat sig här.”
Hon hade berättat det mycket käckt, men vem kunde veta, vem kunde veta? Hon torde nog tro på spökeriet.
”Så här kommer den, ser doktorn, kommer uppsmygande vid bordkanten tätt bredvid den, som spelar. Hu, och så pekar den på ett av korten med ett stort, krokigt finger! Den har naglar som klor, krökta och spetsiga.”
Nå, tro på det kunde hon väl ändå ej. Hon hade ju just valt spökrummet till sitt rum.
Doktorn jagade fram utmed den stora sockerbruksbyggnaden, där arbetet fortgick hela natten. En gång skulle man då bli glad åt den stora nedrökta fabriken! Det var gott att tänka, att hon ej vuxit upp på landet i någon drömfylld ensamhet, då hade kanske övertron haft verklig rot och botten i henne. Men då hon alltid levat här mitt i denna faktiska, bullrande verklighet — — —
Han vek om sockerbrukshörnet, där vinden väste emot honom, också den lika faktisk och verklig som vanligt, och kom uppför den höga stentrappan och in i huset.
Gud förbarme sig, han höll på att bli rädd, han med. I förstugan stod en lång figur, alldeles inrullad i en svart schal. Själva tant Malin hade kommit ned för att lysa honom uppför trapporna.
”Hur står det till med Ellen?” frågade doktorn.
”Så snällt av dig att komma så snart”, sade tant Malin. ”Jag vet ej vad det är med henne. Du får komma och se själv.”
Hon nästan sprang uppför trapporna, så gammal hon var. Och att tänka sig, att tant Malin ställde sig nere i kölden i förstugan för att vänta in honom. Hon hade varit i sådan oro, förstås, hade nog inbillat sig, att han skulle komma fortare, om hon gick och mötte honom. Doktorn fick nu först ett levande intryck av att det verkligen var fara på färde.
Harmligt om det nu skulle komma något i vägen med den där flickungen där uppe, som han valt ut till hustru åt sig. Han hade inte i hela sitt liv sett någon, som passat honom bättre. Lagom vacker och inga andra släktingar än de två gamla tanterna, och naturligtvis strängt uppfostrad, hemmavand, hushållsduglig, fridsam.
Då de kommo in i tamburen, vände sig tant Malin åter till honom. ”Vi vaknade mitt i natten av att hon skrek så förfärligt, och vi ha inte kunnat lugna henne sedan. Vi visste ingen annan råd än att sända efter dig.”
Hon öppnade dörren till Ellens rum, stack in huvudet och talade om, att han var kommen. Strax därpå blev han införd.
Där inne var så ljust, att han i första ögonblicket knappast kunde se något. De hade visst flyttat in allt, som fanns i våningen av lampor och ljus. Tog sig inte illa ut förresten, med de höga, väggfasta speglarna mellan fönstren och med de vita, gammaldags möblerna, som Ellen skaffat ihop. I den här belysningen fick man klart för sig, att detta varit själva festsalen förr, under husets glansdagar.
Det var alltså här de hade suttit vid spelborden förr i världen — stor ståt hade här varit, ty här hade bott fint folk — och just som glädjen stått som högst, då unga kurtisörer stått bakom damernas stolar och pratat tok och betjänter hade gått omkring och bjudit mandelmjölk på silverbrickor, just då hade spökhanden visat sig. Det måtte ha blivit ett spektakel och uppståndelse! Damerna måtte ha skrikit, gamla, värdiga perukstockar till herrar måtte ha rusat upp från borden och ej fått ett ord för sig. Silverbrickorna måtte ha glidit ur betjänternas händer och fallit till golvet. Skräcken för det övernaturliga hade avmålat sig på alla ansikten. De skulle ha tyckts gastlika, halvt vansinniga.
