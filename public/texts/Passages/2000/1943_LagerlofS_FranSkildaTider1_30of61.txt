ute på ängar och fält och jublade över bleka grässtrån och svaga vasstänglar, som om de hade funnit silver och guld.
På en liten brant kulle i det gamla Kungahälla reste sig ett hus, som var betydligare än alla andra byggnader i staden. Där bodde kungen och drottningen, och det var, som om vinden visste det, ty ingenstädes sjöng den och lockade så som där. Och då den i ett par timmar yrat gårdsplanen runt i många små virvlar, sjungit vid husknuten och kastat in lärkkvitter och vårdoft genom takhålet, kommo både kung och drottning och mycket hovfolk ut i den öppna dörren för att lyssna på vårbruset.
Då kung och drottning hade nått så långt som till tröskeln, måste de göra som alla andra. De kände, att de måste gå ensamma ut i våren, och de vinkade åt hovfolket, att man ej skulle följa dem. Och de gingo ned i staden och följde den långa gatan, där bien surrade kring de otaliga kuporna och där boskapshjordar och människor trängdes för att nå de grönskande ängarna. Och det var endast en enda sven, som gick efter dem.
Då kungen lämnat staden, tog han vägen bort mot de höjder, som stodo i cirkel runtom staden och stadsbornas åkrar. Och han gick fram genom de ängar och lundar och svedjeland och björkhagar, som bildade ett bräm nedomkring de granskogsbeklädda höjderna.
Där kungen gick, hade vinden i allmänhet ganska fritt spelrum, så att den alltid kringsvävade och följde honom. Och så kunde kungen ej låta bli att tänka på vinden.
Först tänkte han, att det var en besynnerlig vind. Det var som skulle den vända upp och ned på det, som man var van att tänka och tro. Den tycktes kalla fram ur minnet sådant, som bara var drömmar, sådant som man drömt under oroliga nätter, det stod nu fram, som vore det full sanning. Det var alldeles säkert något orätt och upp och nedvänt med vinden, så att man kände sig förvirrad och oviss om sig själv.
”Det kan vara detta, att det blåser varmt”, sade kungen för sig själv. ”Man kan ej finna sig till rätta i en varm storm. I stormväder är man van att frysa. Det är detta, som är upp och nedvänt, och man blir yr av det, som om man skulle gå med fötterna vända mot himlen.”
Och kungen förvånade sig alltmer, ty tankar kommo till honom, som han aldrig förr tänkt, och han hörde och såg vad han aldrig förr förnummit.
Det måtte vara en bra besynnerlig sak, tänkte kungen, att vara vårvind. Alla lockar den ut, den blåser aldrig förgäves, men då den viner om det ena huset, kommer där fram en kung, och då den susar om det andra, kommer där ut en tiggare. Och det är samma vind, som blåser kring alla träd, men ur det ena lockar han fram mjukt löv och ur det andra torr barr. Och han föder sång hos lärkor och sång hos grodor, han släpper fram kor ur ladugården och myror ur stacken och ormar ur stenröset. Det är han, som för skeppen ut ur vinterhamnen och havrebrodden ur jorden. En helt besynnerlig sak måtte det vara att vara vårvind.
Kungen gick och undrade över hur vinden bar sig åt för att locka fram allt detta, som lydde honom och som var av så många olika slag. Och medan han undrade, kom han att höra, att det bodde en oändlighet av röster i vinden och att det var, som om den skulle ha olika rop för allt den for förbi. Ett rop för törnhäcken, att han skulle sticka ut nyvässade taggar, ett rop för humlan, att hon skulle stiga upp ur jorden och börja att samla honung, ett rop för igelkotten, att han skulle krypa ut ur lövhögen i snåret och börja att äta sniglar och skalbaggar.
Eftersom intet blivit gjort av vårarbete förut, utan jorden låg kvar, sådan hon varit, då snön tinade av, måste nu allting ske på en gång. Eken fick sina blad på samma gång som sälgen, och gullvivan kröp upp ur jorden samtidigt med blåsippan. Men vinden, som skulle väcka alltsammans, hade fler röster än någon vind ännu ägt, och kungen gick och log för sig själv och försökte att lyssna.
Han försökte att särskilja de olika stämmorna. Var det rösten, som väckte snigeln, som krupit in i sitt hus? Var det rösten, som kallade upp haren till att kasta av vinterskruden och kläda sig i sommarpäls? Han tyckte sig höra, att gälla ljud borrade sig ned i jorden och sade till rötterna, att de skulle börja suga, och till fröen, att de skulle börja gro, och han tyckte, att det var raska trumpetstötar, som banade sig djupt in i skogen och blåste ut sommarens ankomst utanför björnidet och rävlyan.
Men när så vinden hade en röst för allt annat, tänkte kungen, borde den ju också hava en röst för honom och en för drottningen.
Men om vinden hade en röst för honom och den kunde nå honom, så skulle det ju bli något vidunderligt av. Då skulle han vakna upp till något nytt. Och han undrade varför ej vinden talade till honom så, som den talade till den stora gamla eken i skogsbacken och till den toppade pilen, som lutade sig ut över vägen.
Och kungen såg på sina händer, som voro stora, med svällda ådror och buro valkar efter svärdfästet. Och han strök sitt skägg, som var genomsprängt med gråa strån, och han lyfte på hatten och lät vinden fladdra genom håret, liksom för att den skulle märka hur det tunnat av.
Det låg en sådan yrsel i luften, att kungen alls ej fann det orimligt att tänka, att vinden skulle hava en röst för honom. Ville den blott komma och viska något till mig, tänkte han, så skulle blodet börja dansa genom ådrorna som i forna tider och jag skulle känna ungdom i sinnet och jag skulle kasta hatten av huvudet och i stället binda boklöv i håret. Men drottningen och jag skulle ej gå stillsamt efter varandra, som vi nu göra, utan på en smal stig som denna skulle vi trängas sida om sida, och vi skulle jaga varandra över skogsmarken, och för varje gång jag fångade drottningen, skulle jag kyssa henne. Och så skulle jag åter ha mjukt skinn på händerna och skägglösa läppar och tätt hår.
Medan han tänkte och tänkte, gick han alldeles tyst och höll sig till och med ett par steg före drottningen. Hon kunde nästan tro, att han glömt bort henne, men hon var närvarande i hans tankar hela dagen.
Han såg sig ofta tillbaka och nickade till henne, men han hade ej kraft att bryta av sina tankar för att tala. Han undrade också mest av allt vad våren skulle komma att locka fram hos drottningen. Till henne kan ej vårrösten tala på samma sätt som till honom, tänkte han. Den behövde ej göra henne ung, ty hon var redan ung. Hon kunde ej bli skönare än hon var, hennes hår kunde ej bli blondare eller rikare, hennes ögon kunde ej glänsa blåare, hennes kinder kunde ej blomstra ljuvare.
Men om vinden ändå hade en röst för drottningen, vad skulle den göra henne till, hur skulle den förändra henne?
Kanske skulle den kalla fram det hos henne, som gjorde, att han, den första tiden han ägde henne, kunde sitta hela timmar bredvid henne och betrakta henne. Det skulle kungen ej misstycka, ty fastän han ännu i denna dag höll henne kär, så ville han dock mer än gärna finna tillbaka de första tidernas hänryckning.
Det blev allt klarare och tydligare för kungen, ju längre han vandrade, att det verkligen i vinden fanns en röst för honom och en för drottningen. Det gällde endast, menade han, att komma långt och djupt in i ödemarken, så att vinden skulle kunna få tala till dem så, som den aldrig förr talat till någon människa.
Så kom han ut ur skogen på en äng, och mitt på ängen låg en liten björkdunge.
Kungen märkte genast, att det var, som skulle vinden haft så mycket att syssla med annorstädes, att den alldeles glömt bort denna plats, som låg undangömd inne i skogen. Det låg ännu en rand av smutsig snö runtom ängen, och björkarna voro nätt och jämnt brunröda i topparna. Men icke ett spår av grönt fanns där varken på träd eller mark.
Just då kungen kom ut på ängen, var där alldeles lugnt. Han stannade och lyssnade efter vinden, som susat i hans öron hela dagen.
Han hade ej lyssnat länge, förrän det började spela i luften, och han kunde se hur de stora träden i björkdungen ryckte till för ett ögonblick. Sedan blev allt stilla en stund, men så kom samma ljud igen, och åter gick det en darrning genom björkgrenarna.
Nu fingo björkarna veta det, tänkte kungen. Det var vårrösten.
Strax därpå var hela stormen framme, den omsvepte hela ängen med värme, och kungen hörde hur den sjöng med olika röster för allt, som fanns på ängen, för groda och mask, för tistel och starr, för törne och ljung.
Men då allt omkring honom hade fått sitt rop och sin väckelse, blev det alldeles tyst och stilla ett ögonblick, och kungen kände en darrning i alla leder, och något sade honom, att nu var turen kommen till honom.
Så hörde han en stark ton, och i detsamma kom vinden och omslöt honom. Det skedde så, att en stark luftström virvlade omkring hans fötter, så höjde den sig, slingrade sig om hans kropp som en orm, lindade sig alldeles uppför honom och gick in i hans huvud.
Men sedan skedde ej något så förvånansvärt, som han väntat, utan vad som hände var endast, att vinden virvlade och virvlade omkring inne i hans huvud under ett starkt tutande. Och på samma gång började allting dansa runt för hans ögon.
Det ville ej upphöra, vårstormen var inkrupen i hans huvud, och den kunde ej komma ut igen.
Han satte händerna till tinningarna och visste ej rätt om han skulle gråta eller skratta. Allting dansade runt om honom, skogen och ängen och björkdungen surrade omkring i en högtidlig takt. Han förlorade alls ej medvetandet, han visste hela tiden, att det var därför att vårvinden surrade omkring inne i hans huvud, som allt där ute syntes röra sig.
Nu skall det väl ske något vidunderligt, tänkte han, men det blev till ingenting annat än virvlande och tutande. Och då kände han, att han måtte vara för gammal, han var som ett gammalt ihåligt träd. Vinden kunde ej mer få något liv i honom.
Så undrade han om vinden hade nått drottningen. Han vände sig om och såg på henne, och det första han märkte var, att hon sakta kretsade omkring honom, hon som allt annat.
Men då han vant ögonen bättre, såg han henne så förändrad, att han ej vågade betrakta henne utan genast vände sig bort.
Det var ej hans drottning mer, det var någon sorts skogsmänniska. Hon hade ett stort horn i pannan, och hennes fötter, som stucko fram under klänningsfållen, buro klövar.
Med detta var hon vacker, nästan skönare än förr. Och det gick genast upp för kungen, att nu såg han henne i sin rätta gestalt. Det var ett skogsrå, som han haft till drottning under alla dessa år, och nu hade våren tvingat henne att visa vad hon var.
Han försökte tänka, att han, som hade stormen inne i huvudet, ej kunde se rätt. Men han såg henne så tydligt, att hon passade så väl samman med skogen, att han ej kunde tvivla.
Men rädd blev han, och utan att än en gång vända huvudet mot henne, tog han vägen hemåt mot Kungahälla. Han gick alldeles som skulle han fly henne, han hjälpte henne ej över bäck eller stätta, han ställde icke ett ord till henne.
Först då kungen var kommen tillbaka till kungshuset och skulle gå in där, vände han sig om.
Då hade han nästan hoppats, att vad han sett i
