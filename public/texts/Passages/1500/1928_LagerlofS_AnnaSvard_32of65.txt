spektakel mä den lilla stuga och mä fattigdomen. Men vi har fått se på annat.»
Karl-Artur kände hur en stark förtrytelsens rodnad steg upp på hans kinder. Han fann Thea hänsynslös och antydde genom en skakning på huvudet, att hon borde välja ett annat samtalsämne.
»Vad betyder det, att du inte predikar så bra som förr?» sade Thea. »Jag har just sagt till Per-Ers-mor, att hela ditt liv är en predikan.»
»Ja, hans och hustruas liv ä en predikan för oss annre», kom det genast bestyrkande från bondhustrun. »När hon kommer te körka om söndagarna mä hela barnflocken ätter sej, välklädda och rödkindade och ordentliga i seder och skick, så får vi gamla bondmoror lov å stå stilla och se ätter dom. Vi tänker på hur dessa barna förut sprang omkring här på backera trasiga och vilda. Dä ä e stor gärning, som prästfolke har gjort.»
»Ja, det är det», sade Thea, »och vet Per-Ersmor, att om det funnes en människa, som visste en utväg att göra slut på detta strävandet med barnen, så skulle hon knappast vilja komma fram med den. För det är synd att avbryta något, som är så vackert och som väcker en så allmän beundran.»
Karl-Artur hade suttit med nedböjt ansikte, nu såg han hastigt upp. Det kom ett uttryck av förväntan och förhoppning över dragen.
»Fru Sundler menar fäll inte, att dä skulle finnas någen ann, som skulle vilja ta hand om barna?» sade bondhustrun. »Vi vet då inte om här i Korskyrka, att di har nåra andra släktingar än en farbror, och han var utfattig, han liksom far deras.»
»Men om nu den farbrodern hade fått ett gott gifte och satt med egen gård och en god hustru? Man tycker inte, att det skulle vara omöjligt, att han toge hand om barnen, ifall han visste, att brodern vore död.»
»Nä, om dä förhåller sej på dä vise», sade bondkvinnan.
Hon hann inte fortsätta. Dörren till doktorns rum öppnades i detsamma, en patient kom ut, och det var hennes tur att stiga in.
Då Karl-Artur och Thea hade blivit ensamma, uppstod några ögonblicks tystnad.
Thea började därpå i en helt annan ton än den hon dittills hade begagnat. Hon var idel skälvande lidelse.
»Jag har suttit där hemma och bett till Gud, att han skulle hjälpa dig», sade hon. »Jag visste ju, att du ville leva fattigt och enkelt, men aldrig kunde jag tro, att du själv skulle sitta och pligga skor och hugga ved. På det här sättet måste du gå under. Jag tycker, att jag står i ansvar för dig. Jag borde vaka över dig, och jag får inte en gång bjuda dig hem till mig. Det är förskräckligt, förskräckligt.»
Karl-Artur slog ut med handen liksom för att hindra henne från att säga något mer, men i stället gick hon tätt inpå honom och talade med ett eftertryck, som om hon ville, att orden skulle tränga långt in i hans själ.
»Sundler har en bror», sade hon, »som är organist uppe i Ekshärad. Han är nu hos oss på besök, och i går, då vi satt och språkade, kom också talet in på dig och de tio barnen. Då råkade han berätta, att i Ekshärad finns en man, som är ifrån Korskyrka och torde vara bror till Torpar- Matts. Mannen har åtminstone flera gånger talat vid min svåger om sin fattige bror och hans många barn, men han vet inte om, att brodern är död. Min svåger reser hem i eftermiddag. Ska jag be honom tala om för barnens farbror, att de lever på din och din hustrus barmhärtighet, eller ska jag be honom, att han ingenting säger?»
Karl-Artur hade rest sig upp. Han höjde bröstet och lyfte på axlarna. Allt, vad han under denna vinter hade lidit och plågats för barnens skull, kom upp i hans minne. Att bli fri dem, att bli fri dem på ett gott och hederligt sätt!
»Du får ju ingen ro att tänka», ivrade Thea. »Dina predikningar är sådana, att en skolpojke skulle skämmas för att skriva dem. Förr kunde du tala som en ängel, som kände alla Guds rikes hemligheter. Nu vet du ingenting.»
Karl-Artur satt alltjämt tyst. På sista tiden hade han börjat vänja sig vid sitt torftiga levnadssätt. Barnen och han voro nu goda vänner. Han kände det en smula fegt att sända bort dem, att inte kämpa kampen till slut.
»Säg något!» bad fru Sundler. »Jag måste ha besked. Per-Ers-mor kan när som helst vara här igen. Ge mig det allra minsta lilla tecken!»
Han skrattade till. Som om svaret skulle kunna bli mer än ett! Medan Thea hade talat, hade han känt bojor brista, sett isar smälta, hört frihetssånger ljuda.
Han gjorde vad han aldrig förr hade gjort. Han böjde sig ner, slog armarna om Thea, och i sitt hjärtas oändliga tacksamhet och glädje kysste han den fula lilla människan mittpå munnen.
II.
Vem var hon, att hon skulle gå till rätta med sin egen man, han, som visste så mycket mer än hon, som kunde predika Guds ord och varna och förmana alla arma syndare, som hade kommit in på en ond väg? Hon fick väl lov att tro, att han hade gjort rätt nu också, när han hade låtit barnen flytta ifrån dem.
När hon riktigt tänkte efter, så visste hon inte heller vad annat mannen kunde ha gjort, när barnens egen farbror hade kommit resande för att ta hand om dem. Om farbrodern hade varit en fattiglapp, då kunde det ju ha haft sina sidor, men när han nu var välbärgad och hade egen gård och en snäll hustru, men inga barn, hur skulle Karl-Artur då ha kunnat neka honom att föra brorsbarnen hem med sig?
Till en början hade hon inte velat tro, att karlen var annat än en bedragare, som kom för att locka barnen ifrån henne. Men de två äldsta syskonen hade känt igen honom, och det hade annat folk också gjort. Det var bara så, att ingen förut hade vetat om, att det hade gått bra för honom. När han hade gett sig av ifrån Korskyrka, hade han varit likaså fattig som brodern.
Den socken, där han bodde, denne farbrodern, låg långt uppe i norr, så att det var inte så underligt, att han inte hade hört talas om att Torpar-Matts var död och att barnen hade blivit omhändertagna av främmande. Men så snart som han hade fått veta hur saken förhöll sig, så hade han genast rest i väg ner till Korskyrka för att bjuda de tio barnen att komma till honom i hans goda hem.
Det var ju vackert gjort av honom. Hon måste tro, att det var en god och präktig karl. Inte hon och ingen annan människa heller kunde misstycka, att mannen hade låtit barnen följa med honom upp till Ekshärad.
Karl-Artur hade alls inte varit påstridig. Men han hade talat så vackert om att det var en särskild Guds skickelse, som hade fört den främmande mannen till dem för att lätta den tunga börda, som vilade över dem båda, och mest över henne förstås. Han hade föreställt henne, att när hon nu fram på sommarn skulle få ett eget litet barn, skulle hon inte kunna hålla på att arbeta för de andra såsom hittills.
I detta hade hon tyckt att han hade haft rätt, och hon hade blivit tvehågsen och inte rätt vetat hur hon ville ha det. Detta talet om Gud hade förvirrat henne. Barnen voro så snälla. Gud ville kanske, att de skulle få det bättre, än de hade haft det hos henne. Och Karl-Artur hade visst haft det svårt, värre, än hon hade förstått. Men hon begrep det nu, när hon hörde hur vackert och väl han talade för att barnen skulle få resa.
Barnen hade varit märkvärdigt litet ledsna över att lämna henne. De skulle få komma ut och se nytt. Farbrodern hade hästar och kor och grisar och höns, som de skulle få fodra och ställa med. Och han hade en hund, som kunde tacka för mat och härma klockarn, när han tog upp psalmen i kyrkan. Barnen hade väl aldrig trott, att de skulle bli så lyckliga, att de skulle få höra en hund sjunga psalmer.
När de voro resta, hade hon satt sig på den rankiga stenen utanför stugan, och där satt hon kvar alltjämt. Hon var alldeles håglös. Så där hade hon inte suttit stilla med händerna i kors på ett par år annat än om söndagarna och knappast då. Hon sade till sig själv, att hon borde vara nöjd nu, när hon äntligen kunde få vila ut ett tag.
Mannen kom ut till henne. Han satte sig tätt intill henne, tog hennes hand och talade om hur lyckliga de nu skulle bli. Han trodde, att barnen hade blivit skickade i deras väg som en prövning, och när de nu hade tagits ifrån dem, så var detta ett tecken till att Gud med välbehag hade sett vad de hade gjort för dessa små.
Hon visste ju, att hon var ingenting emot
