till hands med att passa upp henne. Men det löjliga är, att det förefaller, som skulle hon känna sig dragen just till mig, som inte vill ha något med henne att göra. Hon kan inte gå genom korridoren utan att öppna dörrn och fråga hur det står till med mig, eller också bara nickar hon åt mig. Hon säger, att hon inte kan gå förbi utan att se in, därför att det är så vackert att se mig sitta i vit mössa och sticka i hörnet av min gamla mahognysoffa. Det ser så lugnt och fridfullt ut inne hos mig, att det gör henne gott. Jo, hon kan, hon!
Jag hade förstås satt mig i sinnet, att jag skulle hålla mig på min kant gentemot henne alltifrån början. Det skulle inte bli jag, som gjorde något för att hon skulle trivas här på stiftelsen. Första förmiddagen hon var här, kom hon in till mig på visit, men den, som satt styv och rak i soffhörnet och inte gjorde mycket mer än hälsade, det var jag, det. Men syster minns ju, att hon hade varit så god vän med Alice, min äldsta flicka, och nu hade hon tagit med sig och visade mig saker, som hon hade fått av henne. Det var ett gammalt porträtt, där Alice stod i byxholkar och volangkjol, och det var en liten barnbok, där Alice hade skrivit in hennes namn med stora, runda bokstäver, det var en liten medaljong med Alices hår och några urblekta pappersdockor, som de hade brukat leka med. Jag kunde inte hjälpa, att jag blev rörd, då jag såg, att hon hade kvar allt det där än i dag efter Alice, som dog, då hon var fjorton år, och det lyckades mig nog inte att hålla mig så stram mot henne, som jag hade velat.
Jag skall säga syster, att jag tror inte, att det är något ont med henne. Hon är varken listig eller förslagen. Hon är bara bortskämd. Alma Johansson är nu hennes slav, och hon, som är sjuttio år, går var morgon och sopar hennes golv, utan att Lilly sätter sig däremot. Sådant kan ju reta en att se, men jag måste ju erkänna, att Johansson har hittat på det alldeles av sig själv.
Det hade ju sagts om Lilly Liston, att hon skulle vara så förfärligt sjuk och nervös, men det märkte vi ingenting av ända tills i går. Hon gick uppe alla dagar, var kry och språksam och var på kaffekalas var förmiddag, som jag nyss talade om.
I går var det Lisa Malmén, änka efter Rudolf Malmén, som syster har dansat med många gånger, som höll kalaset. Hela stiftelsen var inbjuden, och jag vill inte förneka, att vi hade det ganska trevligt, för nu, då gummorna äro ense om att tycka om Lilly, är det bättre sammanhållning mellan dem, än det brukar vara. Jag satt och gav akt på allt vad Lilly sade och gjorde. Eftersom jag har beslutat att inte tycka om henne, sitter jag jämt och letar efter om jag inte skall finna något fel på henne. Men jag såg bara detta, att hon var bortskämd och lät de andra passa upp sig, fastän de flesta voro nära på dubbelt så gamla som hon. Men jag måste erkänna, att hon var mycket tacksam för alla tjänster och att hon beter sig mot gummorna, som om hon vore en öm dotter för dem alla.
Men just som vi skulle börja med påtåren, kom Alma Johansson att nämna, att färgar Liljedals fru skulle ha dött på morgonen. Det väckte stor bestörtning, för de där Liljedals ha sju barn — det yngsta fem månader gammalt och det äldsta tolv år — och det måste ju bli ett elände, då modern till en så stor barnskara ryckes bort. Liljedal är ju en präktig karl, men han har färgeriet att sköta. Ingen förmögenhet har han, utan de ha fått sträva och arbeta både han och hon. Hittills har det gått ihop för honom, men ingen kan begripa hur han skall kunna reda sig utan hustrun.
Ja, som sagt, vi tyckte alla, att detta var en stor olycka, men ingen blev så gripen som Lilly. Hon blev gråblek i ansiktet, satte ifrån sig kaffekoppen och bara stirrade rätt framför sig. Då kom jag att tänka på att Maria Liljedal visst också hade varit en av hennes skolkamrater, och jag frågade om det inte förhöll sig så.
”Jo”, sade hon, ”vi voro skolkamrater, och efter Alices död var hon min bästa vän, men på senare tider ha vi inte råkats mycket.”
Jag kunde nog förstå, att en sådan där kråsnål som Lilly inte hade brytt sig om att söka upp Maria Liljedal, som jämt hade händerna fulla av arbete. Det hade väl inte behövts mer än litet barnskrik för att skrämma bort henne, och jag undrade om det var detta hon tänkte på och om det pinade henne, för hon satt alltjämt lika gråblek och höll ögonen vidöppna hela tiden, som hon annars aldrig gör. Hon reste sig snart och gick in till sig, och knappt var hon ur rummet, förrän gummorna började tala om hur känslig hon var, och allesammans bannade de Alma Johansson för att hon kommit med sin nyhet mitt i kafferepet och gjort Lilly Liston bedrövad. Och den stackarn var så ångerköpt själv, att hon tog emot allt klandret utan att försvara sig.
Men mig föreföll det, som om det inte precis hade varit sorg, som hade visat sig hos Lilly. Hon hade snarare sett skrämd ut. Det aktade jag mig i alla fall att säga till de andra, för de påstå jämt, att jag har ett horn i sidan till Lilly och inte vill göra henne rättvisa.
Nåja, gammal är ändå äldst. Det dröjde inte, förrän jag märkte, att jag hade gissat rätt. Vet syster vad som hände i natt vid elvatiden. Jo, bäst som jag ligger i god ro i min säng med glasögon på näsan och läser i min psalmbok, knackar det på dörrn, och Lilly Liston kommer in. Hon ser så avtärd och eländig och grå ut, att jag sätter mig upp i sängen och bara stirrar och undrar om det verkligen är hon. ”Kära vän, vad står på?” säger jag. ”Ni är väl inte sjuk?” Nej, hon är inte sjuk, svarar hon, men hon törs inte stanna i sitt rum. Hon hade gått fram och tillbaka i korridoren flera gånger, och då hon såg, att det lyste ur nyckelhålet på min dörr, tänkte hon, att jag var vaken och att jag kanske ville låta henne stanna en stund inne hos mig. ”Ja, varsågod”, säger jag och tar åter upp psalmboken för att läsa ut numro fyrahundrafemtiett, som jag nyss hade börjat. Och så läser jag, och hon går fram och tillbaka på golvet och småhuttrar, som om hon fröse.
Jag ligger och läser bara med halva huvudet, för med den andra halvan tänker jag på Lilly Liston och undrar vad det går åt henne. ”Nu är det väl de där nerverna, som vi ha hört så mycket talas om, som anfäkta henne”, säger jag till mig själv. Så samlar jag mina tankar och läser ett par rader, men så hör jag hur Lilly går och hackar tänder, och så dras uppmärksamheten åter till henne. ”Jag undrar, om hon ämnar gå och spöka här inne hela natten”, knotar jag. Men så kommer en annan tanke. ”Här ligger du, Agathe, med Guds ord framför dig, och inne i ditt rum går en människa, som är i ångest och nöd, utan att du säger ett ord för att trösta henne. Du får väl lov att handla som en kristen människa mot henne, fastän hon har tagit Fredriques rum.” Och härmed slår jag ihop psalmboken och lägger den på nattduksbordet. Lilly Liston stannar med detsamma. ”Nu vill väl fru Schwartz släcka lampan?” säger hon ängsligt. ”Måste jag nu gå in till mitt igen?” Och det är en sådan förtvivlan i tonen, vet syster, att jag börjar få riktigt medlidande med henne. ”Jag skall inte släcka”, säger jag. ”Ni får stanna här så länge ni vill.” Och genast börjar hon att gå fram och tillbaka på golvet som förut.
Jag ligger och följer henne med ögonen, och hur det är, så kommer jag att tänka på Alice, som tyckte så mycket om den där människan, och på de tiderna, då hon gick ut och in i mitt hem var dag. Och rätt som det är, undfaller det mig: ”Sätt dig ner i länstolen, Lilly, och tala om, vad du är rädd för!” Då stannar hon i sin vandring, ser stort på mig och kommer och lägger sig på knä bredvid sängen. ”Å, tala mer till mig i den där tonen”, säger hon, ”nu kände jag igen Alices mor. Jag tyckte alltid, att Alice var så lycklig, som hade en sådan mor som ni. Det var alltid så tryggt och lugnt hos er. Det var därför jag inte kunde låta bli att gå in hit i kväll.” —
