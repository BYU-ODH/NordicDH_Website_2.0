På somliga ställen var marken så uppblött, att träd ej kunde finna fäste där, utan tuvor av mossa och starr var allt, som kunde hålla sig uppe på den skälvande dyn. Då marsken fått sin fästning färdig, sade han med rätta, att de älskade honom bäst, som ville stanna och försvara den.
Då stannade där trehundra man, medan den övriga krigshären följde marsken hem. Och bland dessa, som stannade, var den gamle riddaren. Så att marsken for utan att hava talat med honom, och så länge som den gamle levde, visste han ej heller om hans kärlek. Dock är det så, att vi, som nu leva, ej alls skulle förstå vilken stor och härlig man marsk Torgils varit, om vi ej kunde mäta hans mått efter den kärlek, han ingav denne arme riddaren.
På hösten, då marsken rest, lågo de trehundra krigarna på sin fästning så övergivna, som om de varit mitt ute på villande hav. Det stora träsklandet och de väldiga floderna utbredde sig omkring dem i oändlig ensamhet. Inga herdar vågade föra sina hjordar i fästningens närhet, och inga köpmän tordes föra sina skutor på floden, sedan den fientliga borgen kommit till.
Men riddarna på fästningen höllo sig ganska glada. De voro fromme och tappre. Deras hjärtan längtade efter att få offra sig, lidandet och striden var deras förhoppning. Och snart förde den gamle riddaren in bland dem dyrkan av marsk Torgils. Det växte omkring honom upp en stark kärlek till den store mannen. Genom honom fick folket på den tysta borgen ett helgon, som det kunde tala om och leva för.
Under den långa vintern fyllde marsken männens hjärtan, som om han varit deras brud. Här borta satte svärmare konungakronan på hans huvud. Härifrån, från denna ödemarkens borg, drogo de ut med honom och erövrade den heliga staden Jerusalem. Ensamheten begärde att befolkas av drömmar.
Men ingen drömde starkare drömmar om marsken än den gamle riddaren. Han såg honom draga i kamp med denna världens furste och besegra honom. Och efter striden kallade han sina trogna och beständiga riddare, som följt honom in i döden, och red med dem in i paradisets gyllene borg.
Och med drömmar hjälpte de sig igenom vinterns första tid ända förbi jul. Men så kommo tunga bekymmer över dem. Ty marsk Torgils hade lämnat dem stora förråd, men murarna i den nyuppförda fästningen fuktade starkt, så att brödet möglade, mjölet blev unket och köttet härsknade. Och av den usla födan, av träskdimmorna, som svepte hän över fästningen, och av det instängda livet uppkom sjukdom. Männen blevo matta, de ville ej röra sig utan blevo helst liggande i sina bäddar dagen om. Snart uppkom skörbjugg ibland dem, och de svagaste dogo.
Då de framhärdat i detta elände flera veckor och blott helt få kunde hålla sig friska, lät befälhavaren utblåsa en stämma på borggården. Till denna släpade sig då flera av de sjuka för att höra om det skulle ske någon barmhärtighet med dem. De voro så hemskt förändrade till utseendet, att de knappast stodo till att känna igen.
Då uppstod en och talade. ”Vilja vi ej”, frågade han, ”sända bud hem till marsken och låta honom veta vår nöd? Jag vet, att han skall ej slikt fördraga, utan det första skeppen kunna gå i sjön, låter han skicka oss färsk kost, levande både nöt och svin och får, och sänder friskt folk till borgens värn och låter de sjuke draga hem.”
Detta hörde den gamle riddaren, och han var själv bland de sjuka. Men nu blev han stark av harm och uppblossande kärlek. Hur kunde de dock vilja göra den store mannen en sådan sorg? Hur kunde dessa män, som svurit att försvara hans borg, tills han fann lägligt att sända dem hjälp, hur kunde de vilja komma till honom med böner? Skulle också han vara med bland dem, om vilka marsken skulle säga, att han litat på dem som på stöd av järn, men de hade varit som murket trä?
Och han utropade: ”Bedröven ej marskens hjärta så! Gud må väl råda bot för vår vedermöda.”
Då gick en mäktig rörelse genom folket. ”Nej, nej, marsken må ej bedrövas. Han må ej tro, att han missräknat sig på oss. Det är bättre att dö.”
De sågo alla, att det var ogörligt att klaga, och intet bud blev sänt västerut över havet.
De uthärdade ännu några veckor, så kom fienden. Han omringade fästningen på alla sidor, och inne på borgen ägde de då blott sexton friske riddare att sända upp på murarna. Hedningarna skickade bud till de kristne, att de skulle uppgiva fästningen utan kamp.
Åter lät borgherren blåsa till stämma, åter stapplade de sjuke upp från sina bäddar för att höra, om det skulle ske dem barmhärtighet.
”Vi mäkta ej försvara borgen”, sade en man. ”Låtom oss lämna både den och oss själva i hedningarnas våld. De äro dock människor och skola giva oss något att uppehålla livet.”
Den gamle riddaren stod sjuk och darrande, dock upprördes han av sådant tal. Huru, skulle den borg, som han lovat marsken att försvara, giva sig åt hedningarna?
Och han utropade: ”Bedröven ej marskens hjärta därmed, att I sviken honom av fruktan för döden. Jag vet, att då min gode herre är död, skall han samla sina trogna riddare omkring sig och rida med dem in på paradisets borg. Då skola de glädjas, som äro med ära döde, och mycket ve faller över dem, som sitta fångne bland hedningarna.”
Då syntes de alla, att de hellre ville dö än leva. De ropade åt hedningarna, att de ville försvara sig.
Nästa dag, då stormen kom, låg den gamle dödssjuk på sin bädd och kunde ej kämpa. Men han var glad som aldrig förr. Intet annat än nederlag och död såg han för sig och dem alla, men vad var det för honom, bara de sluppit att göra hans herre sorg.
Det gick död och fördärv över fästningen. Fienderna kommo raskt över murarna. De kastade eld in i husen. Det blev en förskräcklig jämmer bland de sjuke. Lågorna flammade omkring dem, och mördande hedningar rusade fram genom salarna.
Den barske gamle riddaren ställde sig upp i bädden. ”Skolen I bedröva marskens hjärta så?” ropade han åt de klagande. ”Skolen I svika, då vi äro så nära segern?”
Och de hörde hans röst och fröjdade sina hjärtan med tanken på sin herre och bemannade sig till att dö som män.
Men de sexton riddare, som voro friska, hade först kämpat ute på vallarna, sedan på ringmuren, och nu sist hade de dragit sig in i en källare och försvarade sig där mot den stora hopen av fiender, som ville tränga in och döda dem. Två av dem stodo vid ingången och nedlade envar, som ville komma dem för nära, och framför dem bildades stora högar av lik.
Då bjödo hedningarna dessa riddare, att de skulle få behålla livet, om de ville bliva deras fångar. Men de visste ej vad som var bäst, att dö eller att leva, utan voro tvehågsne. Och medan de betänkte sig, höllo hedningarna fred.
Under tiden hände det, att den gamle riddaren stigit upp ur sin bädd, och tack vare villervallan och den tunga röken hade det lyckats honom att draga kläderna av en fallen hedning och ikläda sig dem. Han hörde, att hans folk ännu kämpade, och han ville ut i striden, ty det syntes honom bättre att dö för vapen än att kvävas i sin bädd. Då han kom ut på borggården, såg han, att riddarna voro instängde i källaren, och hörde, att de överlade om att giva sig. Då gav han sig till att springa in till dem.
Men då riddarna sågo en man, klädd som en hedning, komma rusande in i källaren, höggo de till honom. Och det var den gamle riddarens egen sven, som gav honom banesår. Men då de, strax som han var fallen, kände igen honom, blevo de över måttan bedrövade och grepos av stor räddhåga.
Men svennen, som slagit sin herre, föll på knä bredvid honom och viskade: ”Herre, om du ännu har makt att höra, så hör mig. Vad har du gjort, eftersom Gud tillstäder, att du faller för vänners hand? Säg det, så att jag ej må sönderfrätas av ånger!”
Den gamle låg ganska leende. ”Jag har ett sönderhugget radband om min hals”, sade han till svennen, ”du skall taga det och lämna det till marsk Torgils. Och du skall säga honom hur jag tjänat Gud och honom som en riddersman.”
”Herre”, utbrast svennen, ”de säga, att det är din skull, att fästningen är förlorad. Vill du ej säga mig om det är till straff för detta, som Gud tillstått, att du fallit?”
Den gamle log helt fridfullt: ”Marsken får vara som Gud fader i himmelen och nöja sig med att jag älskat honom väl, fast jag tjänat honom illa.”
”Säg, herre”, upprepade svennen i sin ångest, ”känner du ej, att du förverkat ditt liv med din hårdhet mot oss alla?”
”Du talar ord, som jag ej kan fatta”, sade riddaren. ”Men jag
