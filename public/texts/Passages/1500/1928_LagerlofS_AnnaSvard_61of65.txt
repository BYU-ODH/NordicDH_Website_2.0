»Det var en vacker vädjan, kusin.»
»Tyvärr, kusin, fann vi pojkar alltsammans mer löjligt än rörande.»
I detta ögonblick vände sig kusken Lundman mot de åkande och rapporterade, att han tyckte sig se ett åkdon på toppen av en av de närmaste backarna.
Baronen reste sig i släden. Han upptäckte åkdonet, han också, men han förklarade, att den backen befann sig på väl en fjärdingsvägs avstånd. Det var omöjligt att avgöra om det var den rätta släden. Han bad emellertid Lundman att öka farten så mycket som möjligt, och han gjorde i all hast upp en anfallsplan. »Då vi kommer jämsides med den där släden, så tar kusin Charlotte tömmarna», sade han. »Lundman springer ur och håller skojarhästen, medan jag går fram till släden och flyttar barnet över till oss.»
»Vi faller över dem som riktiga stråtrövare.»
»Sådant läder ska sådan smörja ha.»
Baron Adrian hängde ut över slädkarmen för att förbi hästarna kunna spana framåt vägen. Han hade kommit i jakttagen och tänkte inte mer på den gamla historien, som han nyss hade varit så ivrig att berätta.
»Kusin Adrian, vi har säkert ännu en halvtimme kvar, innan vi hinner upp dem. Kunde jag inte få höra slutet på äventyret?»
»Alltför gärna, kusin. Slutet blev det, att bror Göran, som inte kunde stå ut med att ännu en vecka sällskapa med lilla Thea, hittade på att tillverka en stor signetring av vax, guldpapper och en liten smula rött lack. Han lät tösen se den och inbillade henne, att detta var den verkliga, beryktade Löwensköldska ringen, som han sade sig ha funnit på kyrkogården. Nu kunde man alltså vänta sig, att den döde generalen när som helst skulle börja spöka på Hedeby för att kräva tillbaka klenoden. Lilla Thea blev skrämd, fru Malvina ville på nytt resa sin väg, och det blev undersökning om saken. Bror Göran måste fram med vaxringen och med hela historien, och så gav söta far honom prygel. Men efter den betan sprang Göran till skogs, rymde sin väg, kusin, och kom aldrig mer tillbaka. På hela tjugusex år har han inte visat sig på Hedeby förrän denna vinter, utan fört en skojares liv på landsvägen till stor sorg för mina föräldrar och till skam och vanära för hela hans släkt.»
»Å, kusin Adrian, jag visste inte, att hans olycka började på det sättet.»
»Jo, kusin, så förhöll det sig, och om man räknar noga, så kan man säga, att det var lilla Thea, som förskaffade honom hans död i landsvägsdiket. Hon har alltså blivit färdig med en av oss. Men se där har vi dem igen!»
Åter hängde baronen ut över vägen, men som den efterspanade släden snart försvann ur sikte, vände han sig på nytt till Charlotte.
»Vad tycker kusin? Jag håller nästan på att glömma bort varför jag har tvingat kusin att höra allt det här. Jag ville varna för att försöka skilja Thea och Karl-Artur. Jag tror, ser kusin, jag tror, att fru Malvinas dotter har ett värv att sköta, varom hon själv ingenting vet. Kusin minns, att Marit Eriksdotter talade om att hon skulle sända en hämnare.»
I detsamma vände sig baron Adrian emot Charlotte och blickade in i hennes ansikte med ett uttryck av skräckfull förväntan.
Och Charlotte förstod i ett ögonblick av ingivelse, att denne mjältsjuke drömmare, han, som inte i sin omgivning ägde någon, till vilken han kunde förtro sig, i de ensamma stundernas dysterhet brukade framkalla för sig den gamla straffdomen och att han så småningom hade kommit därhän att inbilla sig, att Thea Sundler skulle vara kallad att bringa den till utförande.
Men ehuru hon inte kunde låta bli att påminna sig, att hon själv under den olycksaliga tiden, då hennes förlovning med Karl-Artur blev uppslagen, hade haft en känsla av att något hotfullt och oemotståndligt hade stått på Theas sida och förhindrat alla hennes egna bemödanden att rädda den älskade, så ville hon på intet sätt instämma i denna förmodan. Hon mötte i stället den spörjande blicken med en väl låtsad förvåning.
»Jag förstår inte», sade hon, »varför kusin talar om Karl-Artur i detta sammanhang. Han är ju ingen Löwensköld.»
»Det sägs inte precis i spådomen, att alla tre offren ska heta Löwensköld, endast att de ska vara min farmors efterkommande.»
»Och nu menar kusin, att jag för den där usla, eländiga gamla sagans skull inte ska försöka tala ett ord med Karl-Artur, om jag råkar honom i kväll? Jag får inte skilja honom från Thea, jag får inte göra något alls för att återföra honom till ett värdigare levnadssätt?»
Baron Adrians blick vilade på Charlotte med samma ängsliga fråga, och även i rösten förrådde sig nu den yttersta förtvivlan.
»Inte vill jag förbjuda kusin Charlotte att försöka. Jag säger bara, att det tjänar ingenting till. Jag såg Karl-Artur för några timmar sedan, och jag kan försäkra kusin, att han är snart mogen för döden i landsvägsdiket, han som min bror. En ond, bråd död, kusin, mitt i hans bästa år.»
»Jag förstår bara inte hur kusin kan inbilla sig något så barockt.»
Baron Adrian lät sina dystra blickar vandra ut över landskapet.
»Vad förstår vi, kusin Charlotte, av det, som händer omkring oss? Varför går det den ene illa och den andre väl? Hur mycken oförsonad skuld är det inte, som måste utkrävas!»
Trots det medlidande, som hon kände, höll Charlotte på att förlora tålamodet.
»Och sedan Thea har blivit färdig med Karl- Artur, kommer väl turen till kusin själv?»
»Ja, sedan kommer turen till mig, men det betyder ingenting. Jag försäkrar kusin, att om jag hade ägt en son, skulle jag gärna ha tagit mitt eget liv, för att den skuld, som vilar över Löwensköldarna, måtte bli försonad. Min son, ser kusin, han skulle ha kunnat leva lycklig, han skulle ha fört vår ätt till heder. Ingenting skulle ha hindrat honom från att bli en gagnande och ansedd man. Vi tre, min bror, Karl-Artur och jag själv, vi har ingenting mäktat, därför att straffdomen har legat över oss, men han, kusin, han, min son, skulle inte ha tyngts av den.»
Lundman vände sig mot de åkande, saluterade med piskan och visade framåt vägen.
Baron Adrian gjorde inte en rörelse. Han hade flyttat sig tillbaka i sitt hörn, och där satt han utan att visa minsta deltagande för förföljandet. Charlotte kunde endast se hans profil, men det tycktes henne, att uppsynen hade blivit sådan, som den hade varit förut under veckan, butter och sur och sträng.
»Vad ska jag göra?» tänkte hon. »Han har fått tillbaka sin mjältsjuka.»
De fortsatte på det där viset en god stund. Vägen, som de åkte på, var ovanligt både backig och krokig. Än löpte den nere vid stranden av sjön Löven, än fördjupade den sig i en skog, än trängde den fram mellan de tätt hopbyggda husen i en bondby. På intet ställe hade man någon lång utsikt. Den förföljda släden skymtade fram ett ögonblick och försvann i det nästa.
Så litet än Charlotte kunde tro på baron Adrians hjärnspöken, greps hon dock av ett allt starkare medlidande, och hon beslöt helt hastigt att gripa till det enda, som hon kunde tänka ut till tröst. Visst inte med något hopp om att lyckas, endast därför att hon kände ett oemotståndligt tvång att göra något.
»Kusin Adrian!»
»Vad behagar kusin Charlotte?»
»Jag måste tala om något.»
»Jag står till kusins förfogande. Kusin har visat ett orimligt tålamod, som har hört på min dumma historia.»
Tonen var obehaglig och sarkastisk, men Charlotte var dock tacksam för att han svarade.
»Gud förlåte mig, om jag nu gör något orätt, men jag måste tala om för kusin, att då den där karlen, som kusin sände norr ut till skojarbyarna, kom tillbaka till Hedeby, så bad han att få tala i enrum med friherrinnan. Han ville underrätta henne, att Göran Löwensköld, kusins bror, hade efterlämnat en son.»
Baron Adrians hand med den stora vargskinnsvanten lades än en gång tungt på Charlottes skuldra. »Är detta något, som kusin hittar på?»
»Vad skulle jag vara för ett odjur, om jag skulle ljuga i det här fallet? Nej, kusin Adrian, det finns en pojke där uppe. Han är sex år gammal, stor och välvuxen. Inte så vacker som systern, utan snarare lik gubben Bengt på porträttet. Men rättarn ville fråga friherrinnan om han alls borde tala om för kusin, att han fanns till. Det är ett fel med honom.»
»Är han en idiot?»
»Nej, kusin, han är klok som en annan, han är glad och snäll, men han är ...»
Rösten svek henne under den starka spänningen. Hon kunde inte få fram ordet.
»Han är blind, kusin», viskade hon.
»Hur var det?»
»Han är blind», upprepade Charlotte, nu nästan skrikande. »Det var därför rättarn inte vågade omnämna saken för kusin, och Amelie bad honom fortsätta att tiga. Hon trodde, att det inte var rätta tiden att komma med ett sådant meddelande. Hon ville tala om det längre fram, då kusins humör vore mindre ömtåligt.»
»Amelie är ett försiktigt nöt och blir aldrig annat.»
»Han har varit
