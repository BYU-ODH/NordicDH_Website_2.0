straffad nog. Dock har konungen varit starkare, sedan det börjat, detta förhatliga danska krig, det må vara dess enda berömmelse. Dessa sista dagar, sedan han avsänt utmaningen, har han varit som ung på nytt. Men ändock, vad man var han att möta den unge danske kungen?
Men under all denna ångest känner den drömmande en bindande vanmakt över sig. Han kan ingenting bjuda, ingenting avstyra. Det är just ångesten, som binder honom till overksamhet, och under tiden sker det han fruktar.
De svenska skarorna komma nedryckande från skansen, och konungen går i deras spets. Prinsen ger akt till att han ej bär harnesk utan allenast läderkyller. Stålhuva har han på huvudet och huggvärja i handen. Så har han själv bestämt beväpningen.
Det som nu närmast fyller prinsen med förskräckelse är, att i hans faders följe ej gå hans trogne tjänare, utan mörka, bistra främlingar. Då han undrar över vilka dessa kunna vara, ser han, att de bära svenska vapenmärken på sina sköldar. Det går då upp för honom, att de landsflyktige herrar, som vistats i Polen, nu äro hemkomna och likaledes att alla, som hållits fångna på hans faders slott, nu äro fria, och att de alla skyndat hit för att åse enviget. Han tänker därvid ej alls på att det är en fara att hava dem här, bara att det ökar skammens elände, att alla dessa fiender skola åse hans faders nederlag.
Där är redan dessförutan en sådan oändlighet av folk. Det är, som om alla landets människor voro samlade på läktarna och runtom på fälten. Själva skansvallen är alldeles klädd av skrattlystna barn, som klättra och klänga uppför den. Men han känner styngen av alla dessa människors hån och åtlöje redan nu såra sin själ. Hans ångest är ett odjur med lika många munnar att jämra med som alla dessa och med lika många hjärtan att frukta med.
Men under tiden känner han hur kärleken till fadern växer och växer, och hans blickar vändas åter till honom. Han ser dock rask ut ännu. Gud har givit honom en förunderlig styrka dessa sista dagar.
Nu ropar en härold, att danskarna komma. Och man ser ett litet dammoln uppstiga vid synranden.
Då reser sig konungen och går till sin plats nere på banan. Men då han går, ser sonen, att han vacklar, och då han kommer ned, är hans kropp darrande som ett skepp i storm. Just sådan hade han varit förra hösten inför ständerna. Hela hans kropp gör uppror mot honom. Han sätter värjan hårt i marken och omfattar fästet med båda händerna, men han darrar ändock så, att alla se det. Och genast förvrides också hans ansikte på det hemska sättet, att ena halvan blir alldeles olik den andra.
Då hör prinsen hur alla börja viska: ”Han är rädd.” Och han ser dem småle över den gamle.
Och det är dödens ångest över honom, att han ej kan bistå fadern, men han vågar ej gå hän och stödja honom, ty han vet, att den gamle ej skulle tåla det. Och än värre är det, att han ej heller vågar ropa ut över folket: ”Denne, som I kallen feg, är en dödssjuk man.”
I dess ställe måste han höra de landsflyktige viska runtom honom: ”Han har varit modig mot länkbundne fångar. Han har varit tapper att motstå mödrars och hustrurs böner. Men i ärlig strid vågar han ej gå emot en fiende. Han är rädd som alla förtryckare.”
Men den drömmande vredgas ej så mycket på dessa som på de övriga åskådarna. Dessa hava rätt att hata, men de andre, vad kan förmå dem till sådan obarmhärtig grymhet?
Nu äro danskarna framme, men deras konung är ej med dem. En trumpetare och en härold rida i spetsen, sedan följa många stolta riddare, men ej konungen. Prinsen ser alla dessa herrar djärveligen rida inom skranket. Trumpetaren blåser en fanfar. Härolden ställer sig mittför hans fader, tager fram ett brev och börjar läsa.
Det är den danske kungens svar på utmaningen. Ett skammens och hånets brev! ”Vi förmärke”, säger han, ”att hunddagarna ännu spöka i din hjärna, då du vill kämpa med oss.” — — — ”Du vill hava namn av en skicklig krigare och har låtit oss taga Kalmar slott mittför din näsa.” — — — Och så allt framgent hån, plumpt hån— — — — ”Sök en läkare för din sjuka hjärna hellre än att möta oss i envig.” — — — ”Du, gamle gäck, borde blygas att gripa oss sålunda an.”
Sonen ser sin fader stå stilla och låta allt detta hån brusa fram över sig. Han vill rusa fram, tysta ned dansken, skära av strupen på den hånande, men fadern ger intet tecken, han måste vara stilla.
Han står kvar ömklig och darrande, svag och tålig. Och under kval, vartill han aldrig som vaken känt ett motstycke, hör den drömmande hur det runtom skrattas åt den gamle. De landsflyktige skratta vid varje skällsord i brevet, de danske herrarna sitta på sina hästar, krokiga av skratt. Men ej heller hans egne spara den gamle, det främmande krigsfolket skrattar, barnen, som kräla uppåt skansmuren, skratta, unga bonddrängar, som nyss blivit tagna till kriget, kunna ej hjälpa sig för att skratta, då den gamle förhånas. Prinsen förstår ock, att de, trots all sin grymhet, ej skulle skratta så, om de ej förut hyst så stor fruktan. Det är, som då björnen dansar, det är, som om blixten skulle bliva till en lusteld en valborgsmässonatt.
Mitt i skrattet hör han nu ett fasans skri, ett skri som en änkas över en död son. Och bortom skranket, ute på fältet ser han allt folket med vitnande ansikten lyssna till skrattet. Och det jämrar sig som över en död. Det jämrar sig, som om det förlorat sitt stöd och värn.
Då märker han, att denna fara är ännu förfärligare än skrattet och hånet. Han känner, att landet faller, att dess fiender triumfera, att danskar och papister och ryssar och polacker skola komma och kuva och förtrycka.
Men konungen, när skall han göra något? Han lever dock än, när skall han göra avbrott i dessa skratt och dessa klagoskrän?
Äntligen ser han sig om, liksom sökande, och då är prinsen ögonblickligen vid hans sida. Han vill lägga armen om hans liv för att leda honom bort, men det är ej så den gamle vill. Fast han nu åter är mållös, lyckas han göra klart för sin son, att han skall falla på knä, och då han gjort det, lägger han sina händer på hans huvud.
Därpå lyckas det honom att på sin förlamade tunga finna två ord, två ord, som tyckas ha dröjt kvar där, därför att han uttalat dem så gärna och så ofta. Med en dånande röst, som höres över hela fältet, utropar han: ”Ille faciet.”
Det är, som om en trollformel uttalats. Den drömmande hör häftigt hästtramp bakom sig, och då han ser sig om, rida de danske sin väg, brådskande och oroliga, det ser nästan ut som en flykt. Därpå hör han ett väldigt brak, ty de främmande, mörke herrarna störta ned på sina knän och sträcka armarna emot honom för att anropa honom om nåd.
Då dåna ock fröjderop genom luften. Bönder och krigsfolk skrika och jubla, barn och kvinnor störta in på banan för att kyssa hans kläder. Det är den härligaste och den ljuvaste förändring.
Men i hans eget bröst är den största glädjen. Han känner sig helgad och utvald. Han är som frusen mark, då den upptinas om våren, han är som blomman, då hon spränger sin knopp. Mitt i denna häftiga glädje tänker han på sin far och vill se hän till honom, men han är försvunnen. Då blir han så överraskad, så uppskakad, så sorgsen, att han vaknar.
Dock hände det ofta, att han fortsatte drömmen ännu som vaken, såsom man ofta kan göra, och då talade han så till sin far: ”Den gången, fader, tänkte du ej på att jag skulle bevara ditt rike, du tänkte ej på att jag skulle kämpa för vår tro. Sådant tänkte du på annars, då du sade de orden, men ej då. Då menade du: Gå ut i världen och var stark och god, visa dem, att du ej är sprungen ur en oädel rot! Gör mig ny heder därmed att du är min son!”
Och aldrig vaknade den store konungen från denna dröm, utan att hans ögon stodo fulla av tårar över hans stackars gamle fader, som blivit hård och ond under tider, som behövde ondska och hårdhet, och aldrig fick ljusna i lycka och framgång.
1894.
ETT RIKT GIFTE.
Om någon gjort ett rikt gifte, så var det väl den jägaren, som fann bergakungens dotter sovande i älvgräset och bar hem henne och gjorde henne till sin hustru. Han måtte väl ha fått så mycket i hemgift, att han sedan kunde ha det gott i alla sina dagar. Det tör nog hända, att en och annan tror så, och därför kan det vara skäl att tala om hur det verkligen gick honom, ty det är
