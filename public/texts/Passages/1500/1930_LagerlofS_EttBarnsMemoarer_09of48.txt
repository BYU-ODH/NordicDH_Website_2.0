svarta av kolstybb. Det tycker vi ser fint ut, och vi tycker, att de är slätare och lättare att gå på än sådana vägar, som är täckta med vanligt grus.
När vi kommer till bruket, går vi allra först och ställer oss och stirrar ner i kvarndammen. Den ligger så hemskt mörk mellan höga träd, och vattnet i den är blankt och brunt, och det var en gång en kvarndräng, som kastade sig i där, för att han inte kunde få mjölnardottern. Vi tycker, att det är så märkvärdigt att stå på samma fläck, där en människa har tagit livet av sig. Aldrig har det varit någon, som har gjort det minsta försök att dränka sig i ankdammen på Mårbacka, och vi tror inte heller, att den är så djup, att det skulle löna sig.
Vi brukar just inte bry oss om att gå in i kvarnen, för det flyger så mycket mjöldamm i luften där. Vi brukar helst gå till stångjärnssmedjan.
Stångjärnssmedjan är förfärligt stor och svart, och där finns inget annat ljus än det, som lyser fram genom den halvrunda öppningen framför härden. Det finns inga fönster i smedjan och inget trägolv och inget innertak, utan man kan se ända opp till tegelpannorna. Somliga tegelpannor är trasiga och andra är bortblåsta, och det är en riktig lycka, för annars skulle vi inte kunna se vart vi gick nere i mörkret.
Och vi vet av gammalt, att mitt i smedjan finns det ett stort, fyrkantigt hål, som är fyllt med kol och vatten, och att komma ner där vore den värsta olycka, som kunde hända en, framför allt när en är finklädd. En får lov att ta sig i akt och gå sakta och försiktigt, när en är i stångjärnssmedjan. Det kunde också hända, att en råkade trampa på en järnstång, som ligger där på golvet och ser ut som alla andra järnstänger, men som är nysmidd och så het, att den kan bränna bort hela skosulan.
Det är så förfärligt högtidligt i den gamla Gårdsjösmedjan. Det är som i en kyrka, innan gudstjänsten har börjat. Där sitter gamla Stjernberg och en annan smed på en liten träbänk strax vid sidan av härdöppningen, och de har inte något annat på sig än långa skjortor och trätofflor och glasögon. Men vi har en sådan gruvlig respekt för gubben Stjernberg och för den andra smeden med, för de ser så allvarsamma och stränga ut. Vi törs knappt tala, för att de inte ska bli störda och köra ut oss.
Ibland är det Stjernberg, och ibland är det den andra smeden, som stiger opp och går fram till härden och sticker in ett järnspett och bänder och bryter på någonting, som är segt och tungt. Och då flyger det gnistor ur ugnsgapet, så att smeden får springa baklänges. Och ibland rullar det ner kol på fötterna på honom, så att han måste sparka av sig trätofflorna.
Däremellan kommer smedpojken med sin skottkärra och öser opp våta kol ur den där farliga gropen och skyfflar in dem i ugnsgapet. Något annat händer inte på en lång lång stund, och vi blir allt så trötta av att stå och vänta, men i alla fall har vi inte en tanke på att gå vår väg.
Till sist kommer den stunden, när bägge smederna reser sig och tar var sitt spett och börjar på att böka inne i härden. De bänder och drar och bryter, och svetten forsar av dem, och snart rullar det fram någonting rött, som gnistrar och lyser och är mjukt som en deg, men ändå håller ihop. Smederna fattar om det med båda tängerna och lyfter och släpar det från ugnen fram över golvet och opp på städet.
Därmed är det, som om det värsta vore gjort, för nu ser gubben Stjernberg riktigt nöjd ut. Kamraten drar i ett nerhängande rep, och med detsamma börjar den stora stångjärnshammarn på att sänka sig. Men att se hammarn falla ner på den röda »smältan», som ligger på städet, och hamra fram gnistor ur den, det är det vackraste och högtidligaste, som jag vet. Hammarn faller och faller, det dånar och gnisslar, vattenhjulet utanför vänder sig i en krans av skum, gnistorna flyger över hela smedjan. Det är bra vackert.
Till tegelbruket är det också roligt att gå, för där får vi lergökar, och ibland får vi lerklumpar, som vi kan platta ut till skålar och tallrikar. Och likaså är det roligt att gå till sågen, men den ligger så långt borta, så att jag brukar just inte orka att gå med dit.
Vi barn är inte det minsta ledsna, därför att Gårdsjö är vitmålat och har övervåning och skiffertak eller därför att där finns sjö och vass och ekstockar och bro och metspön och kvarndamm och stångjärnssmedja och tegelbruk och såg och så mycket annat, som inte finns på Mårbacka. Nej, vi är inte ledsna alls, för så länge som det är morbror Kalle, som bor där, så får vi fara dit närapå var söndag, och det är, som om vi skulle ha del i allt, som finns där.
Men när som jag blir stor, vill jag allt bra gärna bo i ett hus, som är vitmålat och har övervåning och skiffertak och en stor salong, där en kan leka och dansa, när det är kalas.
HERRESTAD.
Vi tycker, att det är så roligt att fara till Herrestad och hälsa på morbror Noreen och moster Emilie och Adolf och Hedvig och Arvid och Erika och Emilia. Vi på Mårbacka är inte släkt med Noreenerna, men de är kusiner med kusinerna på Gårdsjö, så det är ju nästan samma sak.
Vi tycker, att det är likaså fint på Herrestad som på Gårdsjö, för det är också vitmålat och har övervåning och skiffertak och en salong, där man kan dansa och leka, när det är kalas. Men på Herrestad finns det inte något bruk, utan det är bara en vanlig egendom liksom Mårbacka.
Vi tycker också, att det är fint, att Herrestad ligger vid Fryken, för Fryken är en stor sjö, så stor, att den står både i geografien och på kartan. Fryken är åtta mil lång, och på den tiden, då den kunde tala, brukade den säga: »Mät min längd, så får ni se mitt djup.» Så att Fryken är allt en riktig sjö.
På Herrestad finns det en stor granpark, som det är så roligt att gå i. Det ligger så mycket barr på gångarna, att de är glatta. En halkar på dem, som när en går på is, och det är så lustigt. Det finns också stora, nakna stenhällar där i parken, som det går så fasligt bra att åka utför på en liten granruska.
Och i parken har morbror Noreen låtit sätta opp en paviljong, som har riktiga glasfönster och tapeter på väggarna, och vi var med, då den invigdes. Och den hade ett så fint golv av smala, korta bräder, som låg snett mot varandra, så att vi tyckte, att det gick i vågor opp och ner, och var riktigt rädda att dansa på det. Och morbror Noreen hade skrivit verser, som han läste opp vid invigningen, för han kan både hålla tal och skriva vers och spela Erik XIV.
Det är så roligt, därför att Emilia Noreen, som är den allra yngsta av barnen på Herrestad, också kan spela Erik XIV. Då springer hon runt och skakar på det burriga håret, för hon ska ju vara vansinnig. »Skogen ropar mitt namn,» säger hon, »skogen ropar mitt namn. Men hur vet han det?» Och hon är så dov i rösten, för att vi ska bli rädda. Men hon är så liten och söt, så att vi bara skrattar.
Det är nog morbror Noreen själv, som har lärt henne att spela Erik XIV, för han leker med sina barn och är snäll mot dem alldeles som vår pappa.
Det finns en klipphåla i parken på Herrestad, som har alldeles lodräta väggar och som kallas Björngrottan, därför att en björn en gång har ramlat ner där och inte kunnat klättra opp igen. Vi brukar sätta oss under en stor tall, som växer på kanten av grottan, och vi låtsar, att björnen är kvar nere i djupet. Vi hör hur den brummar och hur den klättrar och hur klorna river mot stenväggen, när som den dimper ner igen.
Det växer vilda björnbär på Herrestad, och det är också en märkvärdighet, därför att det inte växer björnbär på något annat ställe i socknen. Jag tror, att den björnen, som föll ner i björngrottan, var ute för att söka efter björnbär, för de är bra goda.
Jag tycker om Herrestad, därför att det har hänt så mycket märkvärdigt där.
Där bodde en gång en gammal fru, som aldrig tordes gå ut, därför att hon var rädd, att skatorna skulle äta opp henne. Och där bodde en gång en ung fru, som var så olycklig, att hon satt nere vid sjöstranden långa timmar och tänkte på att döda sig. Och det finns ett rum där, som kallas
