började gråta, då hon fick se honom. Flickan ser snäll ut, och säkert gör hon så mycket hon kan, men hon är ju bara ett barn. Frun, hon menade den döda, hade varit så snäll mot henne, sade hon, så att hon försökte att göra allt vad hon kunde för hennes barn. Nu hjälptes de åt hon och köksan, så gott de kunde, och det hade gått för dem hittills att hålla styr på barnen, men när de nu finge hem lillen, som en av dem jämt måste se till, så visste hon inte hur det skulle gå.
”Herrn får lov att skaffa någon, som förestår huset”, sade jag. — ”Hur skulle han ha råd att ge lön åt en husförestånderska?” sade köksan. ”Det är nätt och jämnt, att han kan löna oss två.”
Ja, det var inte mer med detta. Jag var ju tvungen att lämna barnet. Då jag kom hem, talade jag om för Lilly vad jungfrurna hade sagt, och jag berättade också för henne hur ett par av barnen, som jag hade sett i köket, hade sett ut. De hade stora hål på strumporna och voro svarta i synen som sotare. Men det var, som om hon inte ville höra på mig. Jag kunde inte härda ut att se henne så likgiltig och liksom glad att vara ifrån alltihop, utan jag gick in till mig. Och jag visste inte vem jag var mest förargad på, om det var på Cornell eller på Lilly eller på mig själv, som alltid skall invagga mig i förhoppningar.
Jag satt och väntade på att Lilly skulle komma in till mig. Jag satt och väntade, att rådman Cornell skulle komma och säga, att han hade ångrat sig och att barnet fick stanna på stiftelsen. Jag satt och väntade allt möjligt och omöjligt, men det var alldeles stilla omkring mig. Det hände ingenting.
Till sist tog jag och rullade ihop broderiet till den stora länstolen och stoppade ner det djupt i lådan. Jag stod inte ut med att se det.
I dag har jag inte talat med Lilly. Hon gick hemifrån strax efter frukosten. Hon skall väl gå på visit till någon av sina fina vänner nu, sedan hon har blivit ledig.
Men vad är hon för en människa, som kan låta barnet ryckas ifrån sig, utan att hon säger ett ord. Hon kan ju begripa, att pojken skall bli vanskött, men det frågar hon inte efter. Jag skulle inte vilja låta den fjortonåriga sköta om min docka en gång, men Lilly låter henne få överta det där barnet, som var så fästat vid henne.
Det måtte ändå vara något, som fattas henne.
Det känns svårt, att jag inte får syster hit, men det känns också svårt, att jag har missräknat mig på en människa.
Systers bedrövade Agathe.
Cornellska stiftelsen 20 april 1900.
Älskade Fredrique!
Så snart som jag hade slutat systers brev, gick jag på posten med det, och sedan tittade jag upp hos Liljedals.
Men vet syster vem som satt i barnkammaren och ömsade kläder på lillen, medan alla barnen stojade och lekte omkring henne. Ja, det var en överraskning. Men tänk, att hon var där! Hon hade vågat sig dit, fastän hon var så rädd för barn. Och vet syster, att jag tror, att hon hade tvättat och kammat varenda en. Det var inte den fjortonåriga, som hade gjort deras toalett den dagen. Jag kände inte igen hennes metoder.
Lilly såg litet förlägen ut, då hon såg mig i dörrn, men om ett ögonblick började hon skratta. ”Vet tant, att när jag kom hit i morse, blev han så glad, att han började gråta”, sade hon. ”Han bara lade sig intill mig och grät. Tant kan väl förstå, att jag inte kan gå ifrån honom efter detta.”
”Jaså, du längtade efter honom ändå”, sade jag.
”Jag har inte längtat så i hela mitt liv, som jag gjorde i går och i natt”, svarade hon.
Då jag gick därifrån, tittade jag in i färgeriet, som ligger i samma gård som bostaden. Liljedal satt på sitt kontor, och så snart jag hade öppnat dörrn, kom han emot mig.
”Har fru Schwartz varit uppe i våningen?” sade han ivrigt. — ”Jag kommer just därifrån”, svarade jag. ”Det står bra till där uppe i dag.” — ”Jag brukar springa upp, så ofta jag kan, och kasta en blick på barnen, och jag gjorde så nyss också”, sade han. ”Och när jag öppnade barnkammardörrn, fick jag se fröken Liston där inne. Hon hörde inte mig för larmet och stojet omkring henne, och jag blev stående i dörrn och såg på henne och barnen. Jag har inte sett dem vara så glada, sedan Maria dog. Jag gick min väg utan att gå in, för jag var rädd, att jag skulle skrämma bort henne. Hon var inte som en människa, där hon satt med lillen på knät, utan som en — — — ”
Han var visst rädd för att jag skulle skratta åt honom, för han avbröt sig och blev röd i ansiktet.
”Fabrikörn tyckte visst, att det var, som om en Guds ängel hade kommit in bland era små”, sade jag. ”Så tyckte jag med, då jag kom i dag. Det är den döda modern, som inte fick stanna hos sina små, som alltjämt sörjer för dem, tänkte jag. Hon har inte gett sig någon ro, förrän en av Guds änglar har farit hit ner och tagit vård om dem.”
”Jaså, tänkte fru Schwartz det också?” sade han.
”Jag inte bara tänkte så, utan jag vet, att det förhåller sig så”, sade jag, och så berättade jag honom hela historien. ”Jag är alldeles säker om att Maria Liljedal har utvalt Lilly Liston att sköta om hennes barn”, sade jag till sist.
Han såg osäkert på mig. ”Men jag kan inte — — — Jag vill göra allt, som Maria önskar, men — — — Vad menar fru Schwartz?” frågade han till sist helt häftigt.
”Jag menar bara, att fabrikörn skall låta Lilly gå sina egna vägar där uppe i våningen utan att låtsa något vidare om henne. Gör inga frågor, bed henne inte komma tillbaka! Låt henne komma och gå, som hon vill! Var mot henne, som om hon vore en ängel! Stör henne inte, för då kunde hon bli bortskrämd!”
”Jaså, det var den meningen”, sade han. ”Nej, jag skall inte skrämma bort henne.” —
Vad tror syster nu? Linden, den sväller av sav och fåglarna sjunga på grenarna. Tror syster, att den skall hinna att bli grön, innan syster råkar
Systers trofasta Agathe.
Cornellska stiftelsen 1 maj 1900.
Älskade syster Fredrique!
Jag får underrätta, att rummet, där Lilly Liston har bott, nu står ledigt, och att styrelsen har sammanträde i dag för att bestämma vem som skall intagas på stiftelsen efter henne. Lilly Liston har flyttat till färgar Liljedals för att förestå hans hus. Hon försökte att bo kvar här på stiftelsen och bara vara hos Liljedals om dagarna, men det gick inte. Hon kunde inte lita på att barntösen skötte om gossen ordentligt om nätterna, utan hon måste flytta dit riktigt.
Syster rynkar kanske på näsan åt detta och tycker, att Lilly Liston blir en dålig ersättning för en sådan husmor som Maria Liljedal. Men det skall inte syster göra. Lilly Liston har blivit mycket förändrad. Syster skulle inte känna igen henne. Hon är inte rädd för att arbeta numera. Och behöver hon råd och hjälp, så vet hon ju, att hon har nio gamla gummor, som stå till tjänst, bara hon kallar på dem.
Däremot vet jag inte om det någonsin blir något mellan henne och Liljedal. Han betraktar henne som ett högre väsen. Nåja, det behövs ju inte heller— — — —
Jag blev avbruten av rådmanskan, som kom åkande för att tala om för mig, att syster har fått rummet. Kära syster! En sådan tyngd, som föll från mitt hjärta. Nu skall väl ingenting annat än döden behöva skilja oss två.
Nu hinner jag inte skriva mer. Jag hoppas, att jag har syster här om ett par dar. Och nu får jag lov att skynda på med mitt broderi, om jag skall hinna att få det färdigt, tills syster flyttar in.
Välkommen, syster, välkommen till
Systers trofasta och lyckliga Agathe.
1908.
EN SOMMARDRÖM.
Så gammal jag är, kan jag inte låta bli att önska, att jag finge komma med i en skollovskoloni.
Jag läser alla de beskrivningar om skollovskolonier, som jag kan komma över. Jag läser om hur de små resa dit, hur de resa hem, hur de äta och sova och leka och bada, hur de tillbringa hela sin dag ute i det fria, och ju mer jag läser, dess mer önskar jag, att jag åter vore barn och finge leva så där sorglöst mitt i en skara av sorglösa en hel sommar igenom.
Ju mer jag tänker mig in i saken, dess mer bedrövad blir jag över att det inga skollovskolonier fanns, då jag var barn, så att jag hade kunnat få vara med om något, som
