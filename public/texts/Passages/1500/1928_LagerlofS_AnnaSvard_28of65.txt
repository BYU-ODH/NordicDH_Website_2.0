Den unge prästen gjorde en liten grimas: »Min nådigaste tant ...» började han.
Men prostinnan avbröt honom. »Jag vet vad jag säger, Karl-Artur. Och gå nu inte och låt någon annan inbilla sig, att Karl-Artur kunde ha gjort ett bättre val!»
En stund efteråt, då de främmande voro gångna, reste sig prostinnan ur soffan och gick fram till skrivbordet för att höra efter vad Forsius hade fått för intryck av besöket.
Gubben, som hade flyttat gråpappershögarna åt sidan, satt med gåspennan i hand och fyllde ivrigt ett stort pappersblad med prydliga bokstäver. Då prostinnan lutade sig framåt, såg hon, att han var i färd med att avfatta en skrivelse till hans högvördighet biskopen i Karlstad.
»Men vad i all sin dar, Forsius!» utropade prostinnan.
Hennes man avbröt skrivningen, satte ner pennan i den lilla burken med hagel och vände sig mot hustrun.
»Gina, min hjärtevän», sade han. »Jag skriver till biskopen för att be honom förflytta Karl-Artur till en annan församling och skaffa mig en ny adjunkt. Jag lovade Charlotte, att jag skulle ha fördrag med honom, och jag har försökt i det längsta, men nu måste han härifrån. Besinna, min vän, hela församlingen påstår, att han är så förälskad i organistens hustru, att han tappar koncepterna, då hon visar sig i kyrkan.»
Prostinnan blev högst förskräckt.
»Men, Forsius, Karl-Artur har ju gift sig, han har skaffat sig eget hem här i församlingen. Han tror, att han ska få stanna här, åtminstone så länge som du lever, och har inrättat sig därefter. Tänker du inte på hans hustru?»
»Min hjärtevän», sade prosten, »jag känner ett mycket stort medlidande med den präktiga unga människan, som har övergivit sin hembygd för att följa sin man hit till våra trakter. Det är för hennes skull, som jag skriver redan i dag. Om Karl-Artur får stanna många dagar till borta i kyrkbyn, så kan du vara förvissad om att hon blir förskjuten som Charlotte, som hans mor.»
ANDRA DELEN
Paradiset.
I.
Karl-Artur Ekenstedt, som i ett och ett halvt år hade skickats från församling till församling utan att någonsin få fast anställning, kom en ruskig höstdag resande framåt landsvägen. Färden gällde Korskyrka, där prosten Forsius hade avlidit för någon månad sedan. Änkeprostinnan Forsius, som av gammalt hyste en viss fäbless för Karl-Artur och dessutom troligen hade påverkats av fru Charlotte Schagerström, hade anhållit hos biskop och domkapitel, att han skulle få sköta tjänsten i Korskyrka, intill dess att ny kyrkoherde hade hunnit tillsättas, och denna begäran hade bifallits, om än med en viss tvekan, ty överste Ekenstedts son var ingen persona grata på högre ort.
Den resandes tankar vände helt naturligt tillbaka till tiden för halvtannat år sedan, då han som nygift äkta man hade blivit bortskickad från hustru och hem. I själva verket hade han inte varit alltför olycklig över att nödgas resa. Med outsäglig besvikelse hade han råkat upptäcka, att hustruns själ var uppfylld av rå vidskepelse, och det förakt och den avsmak, som härav hade framkallats, hade förbittrat samlivet. Numera hade denna misstämning försvunnit. Efter den långa skilsmässan ägde han för hustrun inga andra känslor än kärlek, tacksamhet, ja, man kan nästan säga, beundran.
»Äntligen», tänkte han, »äntligen är tiden kommen, då vi ska skapa detta paradis, som jag alltid har drömt om.»
Han tyckte sig ha inhöstat en massa nyttiga erfarenheter under sitt kringflackande från prästgård till prästgård. Mer än någonsin var han övertygad om att hans ursprungliga plan hade varit den rätta. Det var människornas dåraktiga fasthållande vid de jordiska tingen, som vållade de flesta av deras olyckor. Nej, att leva i största enkelhet, frigjord från behoven, höjd över varje småaktig önskan att överglänsa sina likar, se där vad som var det rätta sättet att vinna lycka i denna världen och salighet i den tillkommande.
Men predikningar och förmaningar voro inte tillräckliga för att bibringa människorna dessa enkla sanningar. Här fordrades ett exempel att peka på, ett exempel, som bättre än de mest rörande ord skulle locka till efterföljd.
Då Karl-Artur hade kommit så långt i sina tankar, slöt han ögonen. Han såg för sig sin hustru, och han genombävades av ömhet och hänförelse.
När han hade flyttat från Korskyrka, hade han förklarat för henne, att hon troligen måste vända om hem till Medstubyn. Honom kunde hon inte följa, då han skulle äta och bo i prästgården, dit han nu skickades. Den lilla penninglön, som han erhöll och som inte uppgick till mer än 150 riksdaler, skulle han sända henne, men han trodde, att hon där hemma hos sina anhöriga lättare skulle kunna leva på denna summa än här i Korskyrka. Han visste inte heller om det kunde gå för sig, att hon bodde kvar i deras lilla stuga ensam och oskyddad.
Men hustrun hade inte velat fara sin väg. »Det blir fäll int värre för mej än för andra käringar, då mannen deras är borta på arbete», sade hon. »Nog ska du ha en spis och en säng å komma te, när du får ledigt en gång.»
Det var redan vackert, att hon sålunda hade blivit kvar för att vänta på honom trots ensamhet och fattigdom. Dock hade detta inte varit mer, än vad kanske mången annan skulle ha gjort, men det hade inte stannat därvid.
Kort efter att han hade lämnat Korskyrka, hade den gamla jungfrun, som skötte Torpar-Matts barn, sagt upp platsen, och de välgörande fruarna, som hade åtagit sig vården om barnskaran, hade förgäves ansträngt sig för att finna en efterträderska. De sågo ingen annan utväg än att ackordera bort barnen vart för sig. Naturligtvis ställde man inte till med någon auktion, och överenskommelse träffades endast med välkända och hyggliga hem, men en förfärlig sorg uppstod likafullt bland de fattiga syskonen, då de fingo veta, att de skulle åtskiljas. De ville inte finna sig i det oundvikliga, och då de utsedda fosterföräldrarna infunno sig för att hämta sina skyddslingar, funno de stugan tom och barnen borta.
Man visste inte var man skulle söka den laglösa flocken, och helt naturligt gick man in i grannstugan för att begära upplysningar. Då visade det sig, att alla tio barnen hade tagit sin tillflykt just dit. De hade församlat sig omkring Karl- Arturs hustru, den fattiga dalkullan, och hon förklarade nu för de inträdande, att dessa barnen hade hennes man ropat in på auktion, så att de voro hans egendom. De voro nu i sitt rätta hem, och det skulle inte hända, att någon fick dra i väg med dem utan hans tillstånd.
Karl-Artur njöt av att i tankarna genomgå denna scen, som hade blivit skildrad för honom i långa brev både av prostinnan och av fru Sundler. Det hade kommit till en rätt animerad ordväxling, några av de välgörande fruarna hade tillkallats, och dessa hade låtit den unga kvinnan förstå, att om hon inte lämnade ut barnen, skulle ingen hjälp vidare ges till deras underhåll. Men Anna Svärd ifrån Medstubyn hade skrattat åt den hotelsen. Vad skulle det behövas för hjälp? Barnen kunde själva arbeta för sin bärgning. Det hade hon fått göra i hela sitt liv. Och förrän de här barnen, som karln hennes hade tagit sig an, skulle skickas ut bland främmande, finge de slå ihjäl henne.
Den äkta mannen hörde det klingande dalmålet och såg gesterna. Hustrun stod där som en hjältinna, tagande den förskrämda barnskaran i försvar. Hur skulle han kunna undgå att vara stolt över henne?
Hon hade också fört sin sak till seger. Barnen hade fått stanna under hennes vård, men naturligtvis hade hon därigenom dragit över sig stora bekymmer. De välgörande damernas hotelse hade nog inte varit så allvarligt menad, men hans hustru hade inte tillåtit barnen att vidare ta emot några gåvor. Hon hade satt sin ära i att hon och de skulle försörja sig själva genom sina händers arbete.
Ack, han längtade verkligen att få komma hem och tacka henne, att få omge henne med ömma omsorger, att få utplåna minnet av den missaktning, som han en gång i sin förmätenhet hade visat henne.
Den resande väcktes plötsligen ur sina tankar. Skjutsbonden hade hastigt vikit av åt vägkanten för att lämna rum åt ett stort ekipage, som kom framrullande, draget av fyra svarta hästar.
Karl-Artur kände genast igen både vagnen och dem, som åkte där. Så egendomligt, att han skulle möta dem nu vid ankomsten till Korskyrka!
Charlotte satt på bocken och körde spännet, stolt och strålande, medan kusken satt bredvid med armarna korsade över bröstet. Inne i själva vagnen åkte Schagerström och prostinnan Forsius.
Charlotte, som hade hela sin uppmärksamhet riktad på hästarna, såg honom inte, men prostinnan och Schagerström hälsade. Han i sin ordning höll på att glömma sig och inte besvara hälsningen. Han förstod sig inte själv. Åsynen av Charlotte hade förvirrat honom. En stöt av lycka och glädje for genom hela hans varelse. Men han hade ju för länge sedan upphört att älska Charlotte.
När han påminde sig sista gången, som de råkades, förstod han bättre sina känslor. Det var hustrun, som han älskade, men Charlotte var hans goda vän, hans skyddsängel. Det var därför,
