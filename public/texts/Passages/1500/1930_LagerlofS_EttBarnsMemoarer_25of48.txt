på landsvägen, stryker hon av mig vanten och sticker in min hand i muffen mellan sina två varma.
»Kära barn, så kall du är!» säger hon.
Så där brukade Aline göra förr i världen, för jag har alltid så svårt att hålla mig varm om händerna. Och jag blir så glad, att hon sticker min hand in i muffen än en gång.
»Nå,» säger Aline, »nu får du lov att tala om för mig hur det går med din romanskrivning.»
»Nej, men, Aline! Det minns väl Aline, att jag inte vill skriva romaner, förrän jag blir stor.»
»Jag ska säja dig något,» börjar Aline litet tveksamt och håller stadigt om min hand inne i muffen. »Ja, nu ska du inte bli ond på mig ... Men jag har tänkt, ser du, att det kanske inte var så rätt av mig, att jag lät dig prata så mycket om den där romanskrivningen.»
»Varför det, Aline?»
»Ja, du förstår ... Du har kanske gått och gjort dig inbillningar, och det tör till en del vara min skull. Men jag tyckte inte, att det var alldeles omöjligt, att du hade en liten fallenhet för skrivning. Din faster, Nana Hammargren, är ju vådligt styv att berätta, och din morbror Kristofer är en stor begåvning, inte annat än jag kan förstå. Och så är ni ju släkt med Tegnér.»
»Är vi släkt med Tegnér?»
»Men vet du inte det?» säger Aline. »Ja, din pappa, han är då märkvärdig. Det finns ingen, som han själv beundrar så som Tegnér, men han är för anspråkslös för att ens låta sina egna barn veta, att han är släkt med honom. Nå, i alla fall så var din farfars mor syster till Tegnérs mor, så att Tegnér och din farfar var kusiner. Det var just fördenskull, som jag trodde, att du hade författaranlag.»
Aline avbryter, liksom hade hon väntat, att jag skulle svara, men jag säger ingenting. Jag försöker att dra min hand ut ur muffen, men hon håller kvar den.
»Ser du,» säger Aline, »det är det farligaste, som kan hända en människa, att hon går och inbillar sig, att hon ska bli något stort och märkvärdigt, utan att ha krafter till det. När det sedan visar sig, att förmågan inte finns eller inte räcker till, så blir det vanligen bara en missnöjd och misslyckad stackare av en sådan människa. Det är bäst att rycka opp sådana där inbillningar genast från början, medan man ännu är ett barn. Då är det inte så svårt, sedan kan det bli omöjligt.»
Aline talar så allvarsamt. Det är riktigt, som om det vore svårt för henne att säga det hon säger. Och jag vet nog, att jag har talat med henne om att jag ville skriva romaner, men inte har jag haft någon så djup mening med den saken. Det var inte mer allvar med det än med att jag också brukade säga, att jag ville bli så förfärligt rik och bygga mig ett slott. Det gör mig nästan ingenting alls, att Aline säger, att jag inte ska inbilla mig, att jag kan bli något stort.
I alla fall frågar jag henne hur hon har fått veta just nu, att förmågan inte finns hos mig.
»När jag flyttade härifrån i höstas,» säger Aline, »så var det ju till en del för din skull, för att du skulle få en ledarinna, som var mer kunnig och erfaren än jag. Jag trodde, att Elin just skulle vara den, som du behövde. Men nu säger Elin ... Ja, du förstår ... Elin tror inte, att du är något ovanligt. ’Det finns ingenting, som tyder på det,’ säger hon. Hon kan inte finna, att du är mer begåvad än de andra barnen. Du blir väl ond på mig, men det är mycket bättre, att du får veta detta nu. Du kan bli en präktig och bra människa i alla fall.»
Och litet grand ond är jag kanske, men rakt ingenting att tala om. För, som sagt, det där med författarskapet, det hade aldrig varit något, som jag själv hade trott på. Och i synnerhet sedan jag har fått veta, att det är Elin, som inte tror, att jag har någon begåvning, så tar jag saken med ro. Det beror ju bara på det, att jag inte har disputerat med henne.
»Du gråter väl inte?» säger Aline, och hon låter så snäll och orolig.
»Nej, kära Aline,» säger jag. »Det gör jag visst inte. Det var bara snällt av Aline att tala om det för mig.»
Efter detta går Aline tyst en stund, men så börjar hon på att tala igen. Och nu säger hon, att eftersom hon och jag är jämnåriga, så vill hon tala om för mig, att hon är förlovad.
Och jag blir så häpen, så att jag glömmer bort allt det där, som vi förut har talat om.
Jag får veta, att hon ska gifta sig med en barndomsvän, som heter Adolf Arnell. Det är honom, som hon har älskat i hela sitt liv. Ibland har det sett ut, som om han inte skulle bry sig om henne längre, men det har bara varit därför, att han inte hade det så, att han kunde gifta sig. Förra hösten, just som hon flyttade från Mårbacka, hade det varit nästan slut mellan dem, men nu var alltihop bra igen. Och nu var hon så genomlycklig.
Och jag är så glad över att hon är lycklig och över att jag har fått veta det. Jag tror nog, att Aline har talat om detta för Elin och mamma, men inte för någon av de andra mer än för mig. Aline förstår nog, att jag tycker mer om henne än Anna eller Gerda. Så att när vi kommer tillbaka från promenaden, så är Aline och jag likaså goda vänner, som vi var förr i världen, innan hon flyttade.
När vi har lagt av oss ytterkläderna, så går Aline in i sängkammarn för att språka med mamma, men jag går rakt in i kökskammarn, där Elin Laurell sitter, som hon brukar, och disputerar med faster om ödet.
»Elin tror visst, att allting bara beror av en slump,» säger faster. »Nej,» säger Elin, »nej, det tror jag inte. Men vet Lovisa vad jag tror? Jo, att om man riktigt gärna vill bli något, så blir man det också.»
Jag är ju inte alls något ledsen över det där, som Aline hade sagt till mig, men ändå blir jag så glad över det, som Elin säger. För kanske att jag kan bli författarinna i alla fall, om det bara beror på viljan och inte på begåvningen. För vilja, det tror jag nog att jag har.
Jag känner mig så dragen till Elin, när hon säger det där om viljan. Jag ställer mig bredvid henne och lyssnar så ivrigt till vad hon säger. Och utan att jag tänker på vad jag gör, så lägger jag min hand på hennes axel.
Hon vänder litet på huvudet och småler mot mig. Och då kommer jag ihåg, att jag vill vara trogen mot Aline och inte tycka om Elin, åtminstone inte låta henne märka, att jag gör det. Men så tänker jag på att Aline inte mer bryr sig om, att en liten flicka på Mårbacka tycker om henne. Aline har en fästman och ska gifta sig. Nu är jag alldeles fri. Jag kan få tycka om Elin så mycket jag vill.
Och nu är jag lika god vän med Elin, som jag förut var med Aline, om inte mer.
PASTOR UNGER.
När vi sitter vid kvällsbordet, berättar Aline en så vacker historia om pastor Unger. Och jag blir glad, när som pappa och de andra säger, att han har skött sig som en hel karl, för pastor Unger tycker jag om. Om jag skulle välja bland alla de herrar, som kommer hit för att hälsa på pappa, så tror jag, att jag skulle säga, att han är den, som är snällast och trevligast.
Pastor Unger brukar förstås komma hit den sjuttonde augusti och annars också, när vi har kalas, men det är det märkvärdiga med honom, att han kommer inte bara då. Han kommer också på sådana dagar, när ingen annan vågar sig hit.
Vi brukar säga, att vi inte vet hur han bär sig åt för att räkna ut vilken dag under julstöket som vi har det mest otrevligt och ostädat. Men när två pigor ligger och skurar golvet i sängkammarn och sängkammarmöblerna är utflyttade i förstugan och två lejda skurgummor ligger och skurar i förmaket och har flyttat in förmaksmöblerna i matsalen, och när mamma står i köket vid ena ändan av bakskivan och bakar julkusar och hushållerskan står vid andra ändan och bakar vörtebrödslimpor, och när faster Lovisa har rymt ut kökskammarn, för att hon och Anna och Gerda och jag ska kunna hålla till där med småbrödsbaket, när vi allesammans är klädda i urtvättade och avlagda bomullsklänningar och stora bakförkläden, och när pappa sitter i matsalen, liksom inmurad mellan förmaksmöblerna på ena sidan och kökskammarmöblerna på den andra, då
