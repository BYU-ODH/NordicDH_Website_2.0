men Anna sitter orörlig, och hon gör tecken till oss, att vi ska bli sittande, vi med.
Och vad i all sin dar kan det nu vara, som Anna tänker på? Är det meningen, att vi ska stanna och höra på en bibelförklaring? Kommer inte Anna ihåg, att kolportörer och läsarpräster är det värsta, som pappa vet? Har hon glömt alla de gånger, som pappa har sagt, att om någon från hans hus skulle gå på ett bönemöte, så finge den aldrig mer komma inom hans dörrar?
Jag hinner inte fråga Anna vad hon tänker och ämnar, för nu kommer Barn-Maja. Hon har så förfärligt brått att tala om för oss, att det ska hållas bibelförklaring i den här stugan klockan fyra, så att vi får lov att gå vår väg. Men Anna vill inte.
»Ja, men Anna vet väl, att löjtnant Lagerlöf inte vell, att vi ska höre på en läsarpräst,» säger Barn- Maja. Men Anna svarar, att vi kan inte rå för, att de håller bibelförklaring här, medan vi sitter och väntar på posten.
»Men nu blir jag allt så rädd, så jag tror, att jag springer hem ensammen,» säger Barn-Maja.
»Jag har velat gå hem hela tiden,» viskar Anna, och det hörs, att hon är fasligt ond på Barn- Maja. »Men Barn-Maja har lockat oss kvar för att få språka med Lars Nylund. Nu får Barn- Maja stå sitt kast.»
Och nu blir det slut på rådplägningen, för det kommer in ett par unga drängar, som flyttar fram bänkar och stolar, och när det är gjort, rusar allt det folket, som har väntat ute på gården, in i stugan, så att den blir proppfull. Men vi går inte vår väg. Vi flyttar bara våra stolar längre tillbaka mot väggen och stannar, för när inte Anna är rädd, så är det väl inte heller farligt för oss andra. Och vi är allt bra nyfikna allihop att få veta hur det går till på en bibelförklaring.
Till sist kommer Paulus Andersson i Sandarne, och han ser ut som en vanlig bonde, och jag kan inte förstå annat, än att han predikar på det vanliga viset. Men jag kan inte riktigt följa med vad han säger, jag tänker bara på hur det ska bli, när vi kommer hem.
Inte hjälper det något att säga till pappa, att vi väntade på posten. Det ska Anna aldrig inbilla sig. Nej, vi blir allt utkörda från vårt goda hem, därför att vi har varit olydiga och nyfikna. Det kommer att gå med oss som med Adam och Eva.
Vad ska Anna försvara oss med, när vi kommer hem, och vad ska det sedan bli av oss? Vi får väl gå ut på landsvägen och tigga. Barn-Maja har sina föräldrar i Högbergssäter, och Emma Laurell har sin mamma i Karlstad, men Anna och jag, vi har ingenting annat än Mårbacka.
När jag tänker på att pappa brukar säga, att kolportörer är värre pack än tjuvar och mördare och att de borde sitta på Marstrands fästning allihop, så kan man ju inte vänta annat, än att han ska kasta ut oss på landsvägen.
Det är allt bra väl för Gerda, att hon inte fick gå med i dag och hämta posten. Hon vet inte hur lycklig hon är.
Nu stöter Anna till mig med armbågen, och jag ser, att det står en karl i dörrn och håller opp en postväska. Och vi smyger oss ut och går hem, Anna och Emma Laurell och Barn-Maja och jag, och vi är så ledsna och onda och rädda, så att på hela hemvägen är det ingen av oss, som säger ett ord.
När som vi har gått förbi Per i Berlins stuga och ner över ängarna och oppför lagårdsbacken, ser vi, att Lina, den stora köksan, står där och väntar på oss.
Och hon är alltid så snäll. Nu vill hon ingenting annat än varna oss.
»Varför kommer ni så sent?» säger hon. »Ni var knappt gångna, förrän löjtnanten feck höre, att dä skulle bli läsarmöte hos gästgivarns, å nu har han gått hele kvälln å ondgjort sej över att ni stanna borte, å var så rädd för att ni skulle bli läsare mä däsamme.»
Vi har inte tid att svara henne, vi bara skyndar oss oppför gården fram till trappan, men tänk, att Barn-Maja törs inte gå med oss genom stora ingången, utan hon smyger undan till köksförstun.
Men Anna är inte ett grand rädd, hon går bara på. Just som hon öppnar förstudörrn, så säger hon till oss, att vi inte ska tala om det där med Barn-Maja och Lars Nylund. För hon ville inte, att Barn-Maja skulle få förargelse. Men inte ett ord säger hon om att vi ska tiga med bibelförklaringen.
Anna går genom förstun rätt in i salen, och Emma Laurell och jag, vi följer henne. Anna tar inte en gång av sig ytterkläderna, och det gör inte vi andra heller. Vi tänker, att det är bäst att göra, som hon gör.
I salen har de dragit ner gardinerna och tänt lampan, och där sitter mamma och Aline Laurell vid det runda bordet framför soffan och lägger sympatipatience. Och faster Lovisa har Gerda bredvid sig och ritar en liten blomma åt henne, och pappa sitter i gungstolen och småpratar, som han brukar.
Och fast Anna vet, att hon har varit på bibelförklaring, som pappa har förbjudit henne, så går hon rätt fram till honom och räcker honom postväskan. »Här har pappa posten,» säger hon.
Men nu ser det ut, som om pappa inte skulle vilja låtsa om, att vi är komna. Anna får stå där med sin postväska. Han tar inte emot den, utan fortsätter att prata med mamma och Aline Laurell.
Och när pappa gör så där, så är det ett tecken, att han är bra ond.
Mamma och Aline Laurell slutar opp med att lägga sympatipatience, och faster Lovisa slutar opp med ett rita på den lilla blomman. Och ingen av dem säger ett ord. Emma Laurell och jag, vi tar varandra i hand, för vi är så rädda, så vi kan dö, men Anna, hon är lugn och frimodig.
»Det var så dåligt väglag, att postiljon kom för sent,» säger Anna. »Vi fick sitta och vänta på gästgivargårn ända till klockan fem.»
Pappa sitter bara och gungar och hör inte alls på vad Anna säger, men nu är det mamma, som höjer sin röst.
»Säj, Anna, vad hade ni för er, medan ni satt och väntade?»
»Den första timmen gjorde vi ingenting. Sedan kom det en kolportör dit och höll en bibelförklaring,» svarar Anna. »Men så snart postiljon kom med väskan, så gick vi.»
»Men, Anna,» säger mamma, »du vet ju, att pappa har sagt, att ni inte får höra på några läsarpräster.»
»Ja,» svarar Anna, »men, ser mamma, det här var Paulus i Sandarne, och mamma vet ju, att han är den allra farligaste av dom allihop.»
»Ja, men, kära barn,» säger mamma, »skulle du stanna, därför att han är farlig?»
»Vi visste inte, att det skulle bli bibelförklaring, förrän han var färdig att börja,» förklarar Anna, »och jag tänkte, att om vi gick just då, så kunde han bli ond på oss och komma hit till Mårbacka och stjäla.»
»Men vad är det flickan pratar?» mumlar pappa och slutar opp att gunga. »Hon har väl aldrig blivit stollig?»
Med detsamma ser jag, att Aline Laurell sitter alldeles eldröd med utspända kinder och böjer sig ner över korten, för att det inte ska märkas, att hon håller på att brista i skratt. Men faster Lovisa, hon lutar sig bakåt i soffhörnet och skrattar, så att hon får lov att trycka händerna mot sidorna.
»Ja, där ser du, Gustav,» säger mamma, och det hörs på rösten, att hon gärna skulle vilja skratta liksom de andra, »hur det går, därför att du ska vara så överdriven.» Därpå vänder hon sig till Anna återigen: »Vem är det, som har sagt till dig, att Paulus i Sandarne brukar stjäla?»
»Men pappa har ju sagt, att han är en värre skälm än Lasse-Maja,» säger Anna, »och att han borde sitta på fästning.»
Och nu skrattar Emma Laurell och jag med, för vi har ju alltid förstått, att pappa bara menade, att kolportörer och läsarpräster var lika dåliga som straffångar. Vi hade aldrig kunnat tro, att Anna, som var så förståndig och tolv år fyllda, skulle ta det så efter orden.
När nu allihop skrattar, börjar det visst gå opp för Anna, att hon har gjort något dumt, överläppen darrar, liksom skulle hon till att gråta.
Men då reser pappa sig och tar postväskan ifrån henne.
»Ja, det är bra, du Anna,» säger han. »Du är allt pappas flicka, du. Bry dig inte om de där andra, som skrattar, för det är vi två, som har rätt, ser du. Ta nu Emma och Selma med dig, och lägg av er ytterkläderna, och byt om på fötterna! Och sedan kan ni be faster om sirap och mandel, så att ni får koka knäck, för ni ska
