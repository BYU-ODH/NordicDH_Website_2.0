brydde han sig ej om att gå till sängs, utan han tog sig en promenad och bar på samma gång sitt brev på posten.
Han var rädd för att sova, ty han visste ej i vad lynne han kunde vakna. Ännu hade han det bra, ty han ångrade sig ej. Han var rädd för ångern.
Hela dagen kom han nu att gå som i en dvala. Han avhöll sig från allt redigt tänkande. I stället för att besinna vad han gjort, lät han hjärnan tumla om med alla möjliga lösa hugskott. Han gick och betraktade dem, som man betraktar städer i molnen eller figurerna, som bildas av falnande glöd. Tänka fick han ej, förrän han friat till den andra och gjort skilsmässan oåterkallelig.
Han sov ej heller nästa natt. Tankar stego upp mot medvetandets tröskel men rycktes genast ned av andra, som också ville upp. Ingen kunde komma riktigt fram, utan de bara trängdes och trängdes. Han låg och blev trött och uttråkad av det, men han höll det ändå för bättre än att tänka riktigt och ångra.
Nästa dag var det julafton.
När han drog upp gardinen på morgonen, såg han en stor karl med snöig päls fara fram längs gatan. Han hade sin stora släde högt lastad med varor och överst på lasset ett par julgranar. Karlen satt och skrattade, två pigga hästar hade han att köra, bjällror hade han, så det skramlade om honom, och i brusande fart gick det.
”Det är julen”, sade herr Leonard småleende. ”Det är den käre fader Jul, som åker runt med sina gåvor. Skulle just vilja veta, om han för något med åt mig?”
Så undrade han vad han för sin del skulle önska sig av julen.
”Gamle fader Jul”, sade herr Leonard, ”du borde dock vara trött på att utdela sypåsar och rökmössor. Du skulle ej brodera flere tofflor, det är ej sådant vi begära av dig. Men om du kunde komma med en liten lykta, i vilken det brunne visdom och som hjälpte oss att se in i våra egna själar och i våra grannars! Då, Jul, skulle du bli välkommen vid många dörrar.”
Och han tänkte på vilken frid detta skulle medföra till jorden! Människoviljan, som vräker världen upp och ned likt ett hav i storm, skulle se sin litenhet och lägga sig till ro. Och den maktlystna kärleken skulle se, att den dock aldrig fullt kan bli herre i en annans hjärta, och fälla hop sina vingar till vila.
”O, fader Jul”, utbrast han helt högt, ”om jag bara, bara kunde se in i tösens hjärta, så att jag visste vad jag skulle tro!”
Längre fram på dagen gick herr Leonard ut och såg på julmarknaden. På vägen dit såg han åter bonden med de två julgranarna. Han svängde förbi i ett hörn, lika bråttom hade han, och lika raskt klingade bjällrorna. Herr Leonard nästan ryckte till, när han såg honom. Han blev allt mer benägen att tro, att bonden var gamle fader Jul.
Då han kom fram till marknaden, var bonden redan där. Han hade hängt stora täcken över hästarna, vräkt granarna av lasset och packade nu upp sina varor. Herr Leonard ryckte till än en gång, då han såg varorna. Mannen var lykthandlare.
Det kom en egen, mystisk stämning över herr Leonard. Alldeles så som om en högre makt vakade över honom och styrde honom. Han kände sig ej självständig utan förd och fängslad. Ingenting kunde vara honom angenämare.
Bonden var en känd figur på julmarknaden. Folk samlade sig genast om honom. Han gav skämt i växel och jämnade ut alla fel hos sina lyktor med lustigheter.
”Jag skall ha en god lykta”, sade herr Leonard.
”Bäst att vara sitt eget ljus”, sade bonden, ”men eftersom herrn är så dum och vill ha en, så skall jag inte neka.”
”Det skulle inte vara en vanlig lykta heller”, sade herr Leonard, ”utan en sådan, du vet, som man hade i gamla tider för att finna människor.”
”Förstår”, sade bonden, ”den skall lysa längre än till håren och tänderna.”
”Ända in i hjärtat”, sade herr Leonard och trodde nästan, att bonden på ett magiskt sätt förstått vad han önskade sig.
”Kära hjärtandes, herrn, skaffa sig först en, som lyser upp hans eget förstånd”, sade bonden och räckte honom en lykta.
I samma ögonblick som herr Leonard hade lyktan i sin hand, erfor han en stark lust att sova. Det var ingenting underligt, eftersom han ej på tvenne nätter slutit sina ögon till sömn, men för honom var det, som om det utgått från lyktan. Han gick också genast hem och kastade sig på sin soffa. Han såg, att det låg ett brev på hans skrivbord, men han var så trött, att han ej orkade bryta det.
Så somnade han och drömde:
Det var mörk natt, och han gick ute på gatan med sin lykta i handen. Han var i stor brådska, det var något han skulle söka reda på, men han kunde icke rätt minnas vad. Han bara kände en mördande oro och ångest.
Han tyckte sig gå över torget framemot Norrbro. Just då han steg upp på bron, såg han, att något vitt och ljust kom honom till mötes från brons andra sida. Då detta ljus kom nära honom, såg han, att det var hans fästmö. Men det var, som om tösen blivit på något sätt förklarad. Hon var större, och det strålade om henne.
Som hon kom där i natten, låg det en hög mildhet och en nästan majestätisk sorg över henne. Han, som gick där med lyktan, tänkte, att han aldrig trott, att tösen skulle kunna se så ståtlig ut. I detsamma påminde han sig, att han gått ut med lyktan för att läsa i människors själar, och förstod, att han här ej såg sin jordiska fästmö utan hennes andliga jag. Och han genombävades av salighet vid att se på henne.
Men hon gick emot honom med en förebrående blick och sade, just som hon stod framför honom:
Om du med din lykta söker
runtom hela vida jorden,
aldrig skall du någon finna,
som dig älskar så som jag.
Strax därpå var han vaken.
Så sprang han upp och visste, att han aldrig skulle överge henne, den ärliga, goda, gamla tösen, som älskade honom.
Ty han och hans folk äro ett besynnerligt släkte. Han kunde aldrig tro på den påtagligaste verklighet, men han kunde våga sin salighet på en dröm.
Och brevet, som han skrivit... Han stod och funderade. Detta kunde ej hjälpas med att skriva. Nu fick han resa själv och tigga om att bli tagen till nåder. Han fick bråttom. Han måste åstad genast, utan uppskov.
I rummet var mörkt, men ute på gatan var det ljus och rörelse. Då han fick ljus tänt, såg han, att hans klocka stannat på fyra. Han förstod nu, att han sovit bort hela julkvällen och julnatten, att det var morgon och att folket drog till julottan.
Nu bröt han brevet, som han ej orkat läsa förra dagen. Det var en skrivelse från den andra flickans far med en inbjudan att tillbringa julaftonen hos dem.
Den bjudningen hade han sovit sig ifrån, men vad hade ej kunnat ske, om han kommit att gå! Och han kände sig åter under en stor och vänlig makts beskydd. ”Det måtte vara gamle fader Jul, som vakar över mig”, sade han. Aldrig hade han känt sig så liten, och aldrig hade han känt sig så nöjd.
Genast hörde han ett muntert bjällrande ute på gatan och sprang fram till fönstret. Jo, riktigt, lykthandlaren kom körande med sin vanliga fart, men nu stannade han utanför hans port.
Strax därefter knackade det på dörren, och värdinnan kom in. ”Å, se herrn är uppe... I går sov herrn så, att ingen kunde väcka herrn. Men här är en bonde.”
Bakom henne stod mannen med lyktorna och framförde sitt ärende med vanlig talförhet. Han var från Småland och från den socken, herrn vet, där herrn hade sin fästmö, för se han måtte väl tala med rätt herre. Och nu hade han gjort sin lilla affärsresa och skulle fara hem, och då han for hemifrån, hade herremannen, som var hans granne, sagt till honom, att om han kunde få fatt i guvernantens fästman och föra honom med dit ned, så kunde det vara roligt, för de tyckte om guvernanten, och hon gick visst och längtade, ty hon var inte glad av sig. Ja, och så var meningen den, att han skulle bjuda på skjuts, om herrn ej ville försmå och kunde bli snart färdig.
I sanning man skulle kunna tro, att herr Leonard hade gissat rätt och att det var gamle fader Jul i egen hög person, som var kommen för att ställa om frid och lycka över hela jorden.
1894.
DEN DÖDSDÖMDE.
Gamle riddar Ingemund satt på gårdstrappan och matade sina tranor. ”Se”, sade han till sin lärde vän, Ariston, som var på besök hos honom, ”de här tranorna äro präktiga djur, se huru de flaxa och dansa. Och jag är kommen så långt
