att inte låta det gå vidare. Dockan blev alltså utrustad med nya verser, som fästes bredvid de gamla, och därtill fick den en yllehalsduk på sig, för att den skulle få ett mer resandelikt utseende. Därefter sattes den på tåget igen, och det telegraferades till nästa station för att båda dess ankomst.
Där upprepades historien. Men som nu dockan snart började bli övertäckt av pappersbitar, var det någon, som fick det infallet att förse den med en resväska, där den kunde förvara sina aktstycken.
På detta sätt kom dockan att fara landet runt, från station till station. Telegrammen, som bådade den, blevo allt högtidligare, och den blev allt bättre mottagen, ju längre den reste. Det goda folket på stationerna visste inte hur väl det ville ta emot den.
Den var ute och reste just under julen, då alla voro givmilda och uppfinningsrika, och snart var det inte nog med väskan och alla de vackra verserna, som dockan förde med sig, utan den fick så småningom en hel utrustning. Till sist ägde den både kapprock och nattsäck, både plånbok och portmonnä. I fickorna hade den cigarretter och tändstickor, näsduk, pennkniv, fickkam, borstar, påsar med praliner och karameller. Den hade en egen filt att breda över sig, då den ville sträcka ut sig på en soffa, och en särskild resmössa, som den endast brukade, då den satt på tåget.
Man kan väl förstå, att då denna rolighet hade fortgått en tid, så skulle den bli omtalad i tidningarna, och på så sätt fick den stora allmänheten reda på detta järnvägsmännens julskämt. Och strax ville den stora allmänheten leka med, och det gick därhän, att då det kom telegram från en ort, att herr Laban skulle komma dit, var det stora folkskaror nere vid stationen för att möta honom, för att få titta på den underbara reseutstyrseln eller läsa några av verserna.
De märkligaste av dessa blevo också avtryckta i tidningarna, och det var genom en av dessa versbitar, som gossen kom till full visshet om att det var hans docka, som hade nått till en så stor ryktbarhet.
Versen lydde på detta sätt:
Jag är en fattig Laban, jag, som aldrig äter bröd.
Jag kan ej stå, jag kan ej gå, knappt sitta utan stöd.
Men klaga är ej mitt behag. Jag reser längre dag från dag.
Jag är en Järnvägs-Laban, jag. För mig finns ingen nöd.
Ja, det var detta gossen hade förstått från första stund. Det var hans docka. Det kunde det ju inte vara något tvivel om. Inte kunde det väl finnas en docka till i världen, som hette Laban. Och förresten skulle ingen annan docka kunna hitta på ett sådant här skämt. Järnvägsmännen trodde kanske, att det var någon av dem, som hade fått det infallet att skicka den fram och tillbaka emellan sig, men gossen visste bättre. Alltihop, från början till slut, var dockans egen uppfinning. För sådan var den. Nu borde folk ändå förstå hur bittert det hade varit för honom att göra sig av med den.
Han kunde inte nog förvåna sig över att ingen gjorde narr av järnvägsmännen för dockans skull. I dess ställe tycktes alla vara tacksamma mot dem, för att de hade hittat på detta skämt, som roade hela landet. Det föreföll, som skulle folk bli riktigt vänligt stämda mot dessa människor, som de bara hade sett med allvarsamma och ämbetsmannamässiga miner, därför att de nu visade sig vara lika alla andra och tycka om en liten lustighet. Det hade man knappast väntat sig av dem.
Nej, denna gången hade dockan bara den oturen att ha för mycken tur. Det blev så mycket skrivet om den i tidningarna, och det blev en sådan folkträngsel vid stationerna!
De nya gynnarna tröttnade vid allt bråket. Det hade kommit så många obehöriga med i leken, att den inte var rolig längre.
Gossen hade levat upp och varit sig lik, så länge som han var dag fick höra talas om dockan. Men snart blev det tyst om den, och med detsamma sjönk han tillbaka i sitt förra slöhetstillstånd.
Frampå våren fick han än en gång läsa en notis om sin gamla vän. Det berättades däri, att den stora dockan, kallad Järnvägs-Laban, som vid jultiden hade väckt så mycken uppmärksamhet, nu var alldeles bortglömd av de stora barn, som hade lekt med den. Den låg nu i ett godsmagasin här på denna järnvägsstationen, berövad hela sin utrustning.
Gossen blev mer än betänksam, då han läste detta. Dockan fanns i hans närhet, och han kunde få den tillbaka! Men han sköt tidningen från sig. Nej, han ville inte. Han visste hur det skulle sluta, och han ville inte gå igenom detsamma en gång till.
Nästa dag, då han vid middagstiden kom hem från skolan, nickade modern åt honom med en menande uppsyn, just som han gick förbi hennes disk. Hon såg ut så, som hon brukade, då det hade lyckats henne att skaffa honom något, som hon visste, att han skulle bli glad åt.
Då han kom in i sin skrubb, satt den stora dockan där i länstolen. Modern hade alltså läst i tidningen om Järnvägs- Laban, hon också, och hon hade gått till stationen för att hämta hem den till honom. Hon hade förstått till sist hur nödvändig den där dockan var för honom.
Men nu hände det märkvärdiga, att då gossen såg den, som han hade längtat efter hela vintern, sitta där i länstolen på sin vanliga plats, så greps han av ett raseri, som han inte kunde styra.
”Hur vågar du komma tillbaka en gång till?” ropade han till dockan. ”Du vet ju, att jag inte får ha dig kvar. Tror du, att jag vill gå igenom allt det, som jag har lidit för din skull, för fjärde gången?”
För vad hjälpte det, att modern nu äntligen förstod vilken makt dockan ägde? Alla de andra, alla grannarna i kvarteret, alla barn och alla vuxna, alla lärare och skolkamrater hade ännu inte lärt att förstå sig på dockan, och de skulle aldrig göra det.
Han grep dockan i nacken som en kattunge, och utan att bry sig om att modern väntade på honom med middagen, rusade han ut med den.
Om en timme vände han tillbaka. Och denna gången kände han ett besynnerligt lugn. Nu visste han, att han hade funnit den rätta utvägen, nu skulle dockan aldrig mer komma inför hans ögon.
Nu hade han sänt den dit, där den skulle komma att stanna. Det var skada, att han inte förut hade tänkt på detta. Han skulle ha fått ro förr i så fall, inte behövt gå igenom så mycket med den.
”Vart tog du vägen med dockan?” frågade modern, då han kom hem.
”Jag har sänt den till ett ställe, därifrån den aldrig kommer tillbaka”, sade gossen. ”Den, som nu lägger sig till med den, han får också behålla den.”
”Jaså”, sade modern.
Hon sade inte något mer, bara såg undrande på sonen, men han fortsatte med stor frimodighet: ”Och nu, mor, vill jag sluta upp att gå i storskolan. Det tjänar ingenting till att jag går där. Jag fick ju inte behålla den, som kunde ha hjälpt mig att bli något märkvärdigt, och då har jag ju ingenting där att göra.”
”Vad ska du då ta dig till?”
”Jag ska hjälpa dig i affären.”
Modern såg upp, litet osäker. ”Du kan då rakt inte veta om inte dockan kommer tillbaka en gång till”, sade hon.
”Nej, mor”, sade gossen, ”nu får vi aldrig mer se den. Det känner jag på mig.”
”Men var har du gjort av den?” frågade modern.
”Jag har satt den ombord på den stora emigrantbåten, som ligger i hamnen i dag”, sade gossen.
”Jaså”, sade modern och var genast likaså övertygad som han om att nu var det slut, nu skulle aldrig dockan komma tillbaka. ”Ja, om du har skickat den till Amerika, så kan du få börja i butiken i morgon dag”, sade hon. ”Nu får vi aldrig se den mer.”
”Nej, nu är den nog kommen till ett land, där man får behålla sina dockor”, sade gossen.
På detta sättet kom gossen in i det praktiska livet. Nu är han en vuxen man och sörjer inte mer över dockan. Men han tycker om att berätta om den.
Han hade en gång den lyckan att bland sina åhörare ha en vetenskapsman, en arkeolog, och denne blev verkligen intresserad av historien.
”Vet ni vad?” sade han. ”Det ligger nog något under allt det här. Dockan, har inte den varit mänsklighetens ledsagare alltifrån dess tidigaste barndom? Vem vet hur mycket vi har att tacka den för?”
Och den lärde mannen började göra en utredning över dockan såsom den, som hade haft till sin uppgift att utlösa den ociviliserade människans oanade anlag. Var det inte i samma ögonblick, som den första dockan tillformades av en lerklump eller kanske av litet hoprullat gräs, som fantasien föddes, och med den leken, dikten, de sköna konsterna? Det bästa vi äga, det, som vi mest yvas över, är det inte förmågan att skapa? Och vem
