till en tortyrkammare. Och hemskast av allt var striden vid strandhålorna, där sjörövarnas hustrur och barn försvarade gömda skatter. Dessa, som utsvultna och trasiga bodde bland omätlig rikedom, försvarade sig med näbbar och klor. Endast döden kunde tämja ulvaynglet.
Men för dessa ting fasade Kirsten Thott så, att hon måste bedja honom upphöra. Det, som pinade henne däri, var, att han liksom njöt av att påminna sig detta ohyggliga. Så hade han ej berättat, då han ännu var den glade riddaren Jesper Muus, som förde munterhet till drottningens hov och bondens stuga. Men han, som visste, att han talat väl, härdade sig med tankar på att där hans skepp strukit fram med lik i masttoppen, vaggade nu de tungt lastade köpmansskeppen, och han sade sig, att han gjort mycket och denna kvinna intet. Vad rätt hade hon att sätta sig till domare över honom?
Vid slottet skulle uppföras höga jordvallar, och på dessa arbetade flera fångna fetaliebröder. De voro sammanlänkade två och två med hårda järnbojor, och detta var ytterligt hindrande för dem vid arbetet. Kirsten Thott såg stundom till dem och lät ansa de sår, som kedjorna uppgnagade. En gång, medan riddaren var borta, lät hon befria dem från bojorna och tog löfte av dem, att de ej skulle rymma eller skada någon. Sedan gick arbetet med mycket större raskhet. Jesper Muus gick i flera dagar och såg på dessa lösgivna fångar utan att säga ett ord. Makten över gårdsfogdar och tjänare hade länge sedan övertagits av hans husfru. Men en gång retades han med en av trälarna, så att denne tog sin träsko och kastade efter honom. Mannen blev då genast slagen i bojor, men på aftonen kom borgfrun ut till fångarna, grät och bad dem att ej fara så fram, att hon åter måste lägga på dem de förfärliga bojorna.
Vilken ond dröm var ej detta krig mellan kvinna och man! Hur led hon ej av att se ondskans tillväxt inom honom! Och över sig själv hopade hon allt ansvar, utan att anklaga honom men ock utan att bjuda till att hjälpa honom, ty han syndade för att straffa henne.
Under denna vinter hände sig, att herr Jesper ej heller utförde drottningens uppdrag till hennes belåtenhet. Ett av hennes skepp hade blivit taget av rostockarna. Detta blev återtaget av herr Jesper, men han behöll både skepp och last för egen del. Drottningen ville hava det åter, men herr Jesper nekade, ty han var trött att lyda kvinnor. Då stämdes han inför drottningens domstol. Denna stämning hörsammade han ej heller.
Då Kirsten Thott levat samman med Jesper Muus i ett år, så att höst och vinter och vår förgått och en ny sommar var kommen, anlände en dag Holger Munk, som varit hennes trolovade, till slottet på flygsandsfälten. Han, som ingalunda var herr Jespers vän, hade anlagt pilgrimsdräkt för att oantastad kunna nalkas slottet och kom nu dit ensam och vapenlös. Jesper Muus var borta, men gästen blev väl mottagen av husfrun, och sedan de ätit och druckit i salen, förde hon honom till förtroligt samspråk ut i det fria. De voro barndomsvänner, och hon frågade honom mycket om fränder och bekanta. Hon hade blivit glad över att se honom, men då den första livligheten vikit ifrån henne, såg han, att hon under detta år förlorat mycket av sin skönhet. Hon var ej bleknad av ålder utan vissnad mitt i sin fägring som en plockad blomma, den där blivit vårdslöst bortkastad av den, som brutit henne. Det var lätt att se, att hon nu ej längre bar på en inbillad sorg, utan att den kommit över henne i hela sin verklighet. Riddaren, som var en hög, allvarlig man av ett mörkt skaplynne, kände stor vrede mot den man, som ej kunnat göra henne lycklig.
”Är du kommen hit i något särskilt ärende, Holger Munk?” frågade hon hastigt.
”Nej”, sade han, ”jag ville blott se hur du hade det. Man talar illa om Jesper Muus vid drottningens hov.”
”Då skall du taga med dig ett uppdrag från mig till drottningen. Du skall tala om för henne vad du här ser: dessa stora flygsandsfält, bundna av den sträva marhalmen. Du skall säga henne, att jag en gång såg en marhalmstuva uppryckt mitt i ett sådant fält. Och då nu vinden gick fram över marhalmen och strök den slät mot jorden, började den virvla och yra just över det hålet och lyfta upp sanden därur, så att hålet blev allt djupare. Och i det hålet dansades en häxdans, ty därifrån utgingo de första sandvågorna, som lade sig över marhalmen och kvävde den, och då sedan stormen lyfte hela moln av sand och vräkte dem framför sig ut över åkrarna och förkvävde och ödelade och gjorde vägarna tunga att vada i och skymde bort människoboningarna, så kom det sig allt av det hålet. Men du skall säga henne, att somliga människor äro som havet, andra äro som leende dalar och åter andra som flygsandsfält. Och hos sådana gäller det att akta, att ingen rycker lös den bindande marhalmen. Blir blott en tuva lösryckt, då blir hela människan till en förhärjare och ödeläggare. — Den man hon gav mig är född här på flygsandsfälten, och ingen undgår att taga märke av den ort, där han växt upp. Men med den ringen, jag gav honom, ryckte jag upp marhalmstuvan. Det är allt mitt fel, att han är sådan han är, säg detta till drottningen!”
”Ja, Kirsten Thott, allt detta skall jag säga drottningen.” De gingo tysta en stund, och en tung smärta låg över dem. Slutligen sträckte Kirsten Thott ut sin hand över de ödsliga fälten. ”Detta är ingen glad syn”, sade hon, ”men jag vet en, som är dystrare. Hela detta år har jag sett ut över människosjälens döda flygsandsfält.”
Därefter gingo de tysta en stund, tills riddaren sade: ”Tala om allt för mig, Kirsten, kanske kan jag hjälpa dig.”
Och hon berättade honom allt, medan de långsamt vände åter till borgen. ”Du ser, att jag slagit honom ett oläkligt sår”, sade hon, då hon slutade. ”Han är flygsand, han är ond, han är en förhärjare, men det är allt mitt fel. Säg mig nu ditt råd!”
”Den hjälp jag ser skall jag ge dig, Kirsten Thott. Jag skall döda honom.”
”Guds moder vare oss nådig, det skall du ej!”
”Han är en kopparnagel, jag skall rycka honom ur guldet.”
”Nej, nej, nej! Hör dock vad jag säger, Holger Munk! Låt mig förbida bättring. Giv mig tid att visa honom hur han är mig kär!”
”Han tror dig ej. Han tror dig ej, vad du än gör. Det finns ingen annan hjälp för dig.”
”Men käre, när jag nu säger dig, att jag har honom kär!”
”Bättre att sörja en död än gråta för en levande. Jag skall döda honom i ärlig strid, i envig, Kirsten, men jag vinner nog, ty mot honom har jag en rättfärdig sak.”
”Men att dock du, som varit min vän, vill göra mig eländigare, än jag är. Förstår du ej, att detta vore min värsta sorg?”
”Du skall åter få glada dagar, Kirsten Thott, då du blir kvitt denne havsmannen. Jag skall bli dig en god man.”
Dessa hans ord retade henne. ”I tagen er alltför stor frihet, Holger Munk. Skolen I tala så till en ärlig husfru? Nu har jag alltför länge bett er. Nu säger jag er, att om I ej avstån från detta, låter jag kasta er i slottstornet.”
Den mörke riddaren smålog dystert. ”Gör det, Kirsten Thott. Det kanske ock kan hjälpa dig. Men vet, att så länge jag går fri, så ...”
Hon ropade på slottsfogden och hans svenner. ”Sätten denne i tornet”, ropade hon. ”Han kommer hit som en vän, men han har betrott mig, att han står efter min herres liv.”
Och de bragte Holger Munk i fängelse.
Då Jesper Muus kom hem, steg Kirsten Thott emot honom sägande: ”Din dödsfiende, Holger Munk, är kommen till gården. Han hatar dig för min skull, eftersom jag var hans trolovade, och han står efter ditt liv. Jag har låtit fängsla och förvara honom.”
Då kom Jesper Muus glad och sund från det hälsobringande havet. Han log högt åt henne och gjorde sig lustig över hennes oro. ”Hur skulle mina fängelser räcka till, om jag där ville gömma alla, som stå efter mitt liv? Må riddaren gå, så fri som han kommit.” Och han gav befallning åt slottsfogden att släppa riddaren lös samt endast se till, att han lämnade gården. Han hade ock kärliga ord för sin hustru, därför att hon visat sådan omsorg om hans liv.
Hon tänkte då på Holger Munks ord, att även hans tillfångatagande kanske skulle kunna hjälpa henne, och hon kände en stråle av hopp.
Men så lätt kunde ej flygsanden bindas.
Herr Jesper gav på kvällen ett dryckeslag för sina knektar, och upphetsad av vinet började han tänka på det, som hänt. Var det ej möjligt, att riddaren kommit dit för att tala med hans husfru om kärlek? Var det ej möjligt, att allt var list, att
