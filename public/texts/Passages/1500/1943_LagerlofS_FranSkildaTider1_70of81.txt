att hon var så liten, att de framförsittande skymde bort boken för henne. Då lyfte modern upp henne bredvid sig på bänken, och där stod hon sedan under hela gudstjänsten, stod och stirrade på Svartsjö sockens stora kyrkbibel.
Det fanns en bibel även i hennes mors lilla stuga, och den också var en vacker och vördig bok. Men denna var väl dubbelt så tjock. I moderns bibel fanns det bara några få planscher. Men nu i denna, som var dubbelt så stor! Vad kunde man inte vänta sig? Vilken mäktig Moses, vilken strålande jungfru Maria, vilken härlig kung David, vilken ofantlig Goliat! Hon såg redan allt det där. Bilderna lösgjorde sig ur pärmarnas omfamning och visade sig för henne.
Ovanpå bibeln stod en tvåarmad ljusstake av silver. Denna anordning föreföll henne märkvärdig, ja, nästan opassande. Varför stod ljusstaken på bibeln? Var inte bibeln för helig för att en ljusstake skulle få stå på den, även om den var av silver?
Nästa söndag och flera söndagar till bad hon att få följa med i kyrkan. Hon gick dit för att vara närvarande, då den stora boken skulle öppnas. Hon tvivlade inte på att detta skulle ske på någon stor högtidsdag. Men bibeln fick alltjämt ligga stilla under ljusstaken, ingen rörde den.
En dag tog hon mod till sig och frågade modern om hon visste när prästen skulle visa fram bilderna i den stora boken i kyrkan. ”Vad för en bok?” frågade modern. ”Jo, den som ligger på altaret.” ”Kära barn, det är ju bara en trälåda. Den är ditlagd, för att ljusstaken ska ha något att stå på.”
Det var en förfärlig missräkning. En så stor smärta hade hon aldrig erfarit. Tårarna bröto fram. Modern såg på henne helt bestört. ”Vad i all sin dar gråter du för?”
Hon var för blyg för att svara, som sanningen var, att hon grät, därför att hon aldrig skulle få se de vackra bilderna. I stället hittade hon på att säga, att hon var rädd för att Gud skulle vara ond på dem, därför att de hade lagt en falsk bibel på altaret.
”Vad pratar du för dumheter?” sade modern strängt. ”Vår Herre vet allt hur det hänger ihop med den saken. Det har funnits en tryckt kyrkbibel i den här församlingen som i alla andra, men så brände kyrkan och bibeln med, och kyrkbygget blev så dyrt, att socknen inte såg sig i stånd att skaffa en riktig bibel.”
Då den lilla flickan hörde detta, kom en ingivelse över henne, och hon fattade ett stort beslut. På samma gång blev hon så glad, att tårarna upphörde att rinna. Så länge hon levde, skulle hon minnas detta ögonblick som det ljuvligaste i sitt liv.
”Vad kostar en bibel?” frågade hon.
”Å, jag vet inte just. Menar du en kyrkbibel?”
”Ja, en med många bilder i.”
”Den blir nog dyr, den går kanske upp till en femti riksdaler.”
Femti riksdaler! Det föreföll den lilla flickan som en fasansfullt stor summa, men hon höll i alla fall fast vid beslutet. Så snart som hon blev stor och kunde komma bort och tjäna, skulle hon spara ihop femti riksdaler för att kunna ge socknen en riktig bibel att lägga på altaret— — — —
Detta var alltså uppgiften, som hade följt henne genom livet och gjort det rikt och fängslande. Andra människor växte upp, levde och gingo bort utan att veta varför. Kanske var det orsaken till att så många av dem förföllo och gingo förlorade. Men så var det inte med henne. Hon visste varför Gud hade satt henne hit till världen.
När hon kom till kyrkan, kunde hon ibland glädja sig åt den dagen, då den nya bibeln skulle ligga på altaret och inget barn mera skulle narras att drömma om bilder i en tom trälåda. Man kan inte veta hur högt hennes tankar gingo. Hon väntade visst, att Guds välsignelse skulle i rikare mån utgjutas över församlingen, då det inte låg en falsk bibel på altaret.
Hon hade sina sorger, hon som andra, men hennes sinne var alltid lätt, därför att hon inte var bunden i vanliga jordiska bojor. En oro hade hon dock, att hon skulle bli förekommen. Som till exempel då kyrkan blev restaurerad eller då några fruntimmer företogo sig att skaffa en ny altarbeklädnad. Hon hade inte en lugn dag, förrän hon var viss om att ingen hade kommit på den tanken att skänka kyrkan en riktig bibel.
Men om hon var ängslig att bli förekommen, varför skyndade hon sig inte? Varför sparade hon inte ihop de femti kronorna?
Ack, detta hade blivit gjort flera gånger. På sin första plats hade hon haft en lön av tjugu riksdaler om året. Efter fem år hade femtiriksdalern funnits där. Men innan hon hade hunnit fara in till staden och köpa boken, hade modern dött och pengarna hade måst användas till kista och begravning.
Så där hade det alltid gått. Ena gången en bror, som skulle till lasarettet, den andra gången en fattig granne, som mistat sin enda ko och måste ha hjälp till en ny.
Dessutom hade hon en vacker dag gått och gift sig. Mannen hade dött efter ett år och lämnat henne ensam med ett litet barn. Man förstår vad det där skulle ha försinkat sparandet.
Livet blir så kort för den, som har en uppgift att fylla. Hon visste inte ordet av, förrän hon var färdig att flytta till ålderdomshemmet. — Det var märkvärdigt att se de andra gamla, som bodde där, sitta mulna och dystra och tala om att de inte hade annat än döden att vänta på. Så var det visst inte med henne. Hon var munter och glad. Hon var inte färdig med livet. Hon samlade alltjämt in pengar till kyrkbibeln.
Men hur kan nu den, som är inflyttad på ålderdomshemmet, spara ihop femti kronor? Jo, det kan gå för sig, om man har en dotter i Amerika. Den dottern skickar med långa mellanrum en packe tidningar. På ålderdomshemmet gör man sig lustig över att hon skickar sin mor amerikanska tidningar, men den gamla modern tänker inte så utan undersöker dem noga. Ibland finner hon inne i tidningspacken en kulört silkesnäsduk, ibland en tvådollarsedel. När detta sista händer, måste hon bjuda de andra gummorna på ett litet kaffekalas. Men två dollar är mycket pengar. Något därav kan hon alltid sticka undan i en liten skinnpung, som hon har fastsydd under livstycket.
Summan växte och växte, och denna sommar var Svartsjö socken mycket nära att få en riktig kyrkbibel. Men så råkade gamla Bolla Östlund få höra talas om de svenska bönderna, som kommo hemflyttande från Ryssland.
Till en början intresserade henne inte det där folket det allra minsta. Kanske att hon till och med betraktade dessa människor, som övergåvo hem och gårdar, boskap och bohag, kyrka och skolhus och de dödas gravar för att fara till ett land, där de inte ägde en åkerlapp, som några riktiga galningar.
Men en dag kom någon att berätta för henne om deras gamla svenska bibel, som var trehundra år och hade följt dem under alla deras flyttningar. All hennes uppmärksamhet fängslades. Biblar, det var något, som låg henne om hjärtat.
En bibel, som var trehundra år, hur kunde den se ut? Var den tryckt med guldbokstäver? Kanske att den var en hel aln i fyrkant och hade färglagda planscher på var sida?
Men var skulle nu dessa fattiga människor, som inte ägde hus att bo i, förvara en sådan dyrgrip?
Vad var det, som försiggick inom henne? Kanske att hon helt dunkelt påminde sig något, som hon läst i sin barndom i moderns bibel, om en märkvärdig vandring genom öknen till ett förlovat land? Kanske att hon kom ihåg något om Sinai och tabernaklet? Föreställde hon sig måhända, att det var den gamla bibeln, som hade fört hem sitt folk ur träldom och olycka? Trodde hon, att det bodde hemliga krafter inom dess skinnpärmar och att den borde hedras och äras på ett särskilt sätt?
Eller var det helt enkelt så, att hon var så van att bli hindrad från att köpa den där kyrkbibeln, att hon inte kunde låta bli att tro, att det nu igen var Guds mening, att hon skulle ge sina pengar till något annat än det, som hon hade sparat och arbetat för i hela sitt liv? — — —
En dag fram på hösten kom fröken Emanuelsson, den präktiga gamla småskollärarinnan, som hade lärt alla socknens barn att läsa innantill, vandrande till ålderdomshemmet. Hon var ute med en lista för insamlingen till svenskbyborna, och hon ämnade fråga om inte föreståndaren skulle vilja skriva på någon krona.
Till någon av de gamla på hemmet kunde hon naturligtvis inte framställa en sådan anhållan, men eftersom hon var kommen till gårds, ville hon gärna prata bort en liten stund med dem. Hon gick ur rum och i rum, och på det sättet kom hon också till Bolla Östlund, som satt i sin kammare prydlig och fin bredvid ett överfyllt blomfönster. Hon var vacker, som en lycklig människa
