tycker jag mig kunna skåda alla de skaror, som ha drivit fram här sedan långt, långt tillbaka. Deras spår äro borta, rummet, där de vila i kyrkogårdsmullen, kan ingen nämna, men man vet, att här ha de tågat fram, fulla av tankar på köpenskap och lyckliga över att få komma till marknaden och se all dess härlighet. Även om man inte vet något annat om dem, så vet man, att under de gula björkarna ha de vandrat fram och deras liksom den röda aspens fallande löv ha dallrat ner över dem.
Det har varit min avsikt i dag att berätta något, som en gång hände min farfar. Jag kan sätta mig in i den lilla historien bättre än annars, därför att det i dag är marknadstider återigen. Jag har ju aldrig sett honom, jag vet inte hur han såg ut, inte hur han tänkte och kände, men det är, som om han skulle ha kommit mig litet närmare, därför att jag vet, att han en gång på fyrtiotalet gick här uppe på vägen i sällskap med sin vackra dotter Nana för att språka med marknadsfolket. Det ligger något egendomligt förtydligande i detta att veta, att han har gått här på denna samma väg och med roade blickar har iakttagit den förbitågande strömmen av människor och djur. Han har skrattat åt getternas muntra krumsprång, åt istadiga tjurknattar, som satte hornen mot marken och inte ville flytta sig ur stället. Och till fattiga backstusittare, som vandrade hem från marknaden stormförtjusta över att ha kommit över en ko för rakt ingenting, har han sagt ett vänligt ord av lyckönskan.
Sunnemarknaden börjar alltid på en fredag, men den fortsätter som oftast ännu en dag. Och naturligtvis var det inte första marknadsdagen, som min farfar gick där uppe på vägen. På fredagen hade han nog själv varit med i vimlet för att köpa in varor för gårdens räkning. Nej, detta var andra marknadsdagen mot kvällen, då allt var slut och de flesta människor befunno sig på hemväg.
Min farfar gick där alltså under björkarna, som han själv hade planterat, med sin vackra dotter vid sin sida.
Hon var inte bara den vackraste utan också den mest begåvade av alla hans fem döttrar. Man behöver inte tvivla på att han tyckte om henne. Och medan han gick där och språkade an både kända och okända för att få veta nyheter från marknaden, bar han säkert hela tiden på en liten dold oro just för hennes skull.
Två av de äldre döttrarna voro gifta, men deras äktenskap voro inte lyckliga. Hur skulle han kunna akta denna sin yppersta skatt, så att hon inte lät sig vinnas av en ovärdig?
Marknadsfolket kom inte i någon jämn ström, utan flockvis. En stund låg vägen alldeles öde, men snart bröt en ny våg fram. Man kan förstå, att en sådan där kylig oktoberkväll kunde min farfar och hans dotter inte stå stilla och vänta vid Mårbackaallén, utan de företogo sig att vandra norrut åt prästgårdshållet.
Jag tror, att jag kan gissa mig till vad de båda vandrarna hade för tankar, då de närmade sig prästgården. De undrade helt säkert om den unge hjälpprästen hade kommit tillbaka.
Se saken var den, att i Östra Ämterviks prästgård bodde en gammal komminister, som var för sjuklig att uppehålla tjänsten utan hade måst skaffa sig en ung adjunkt. Och denne unge adjunkt var en nog så förträfflig predikant och en mycket artig och underhållande kavaljer, då han visade sig som gäst i granngården, men min farfar hade hört sägas, att han därtill skulle vara en svår rucklare och dryckesbroder.
Han hade sett honom på marknaden den första dagen, och han hade tyckt sig märka, att adjunkten redan då hade varit drucken. Nu visste både han och dottern, att han inte hade kommit hem på fredagskvällen, och det kan ju inte vara annorlunda, då de nu gingo förbi prästgården, än att de undrade var för sig om han visat sig där under dagens lopp. Och likaså naturligt var det kanske, att ingen av dem sade något till den andre om denna sin undran.
I sakta mak gingo de framåt vägen. Alla, som de mötte, hälsade på den gamle regementsskrivaren, som hade bott på Mårbacka i fulla fyrtio år och varje höst brukade vandra upp till landsvägen och titta på marknadsfolket. Han frågade, och de svarade. Man tycker sig än i dag kunna höra vad de språkade om.
De hade hunnit till utförsbacken bortom prästgården, ett mörkt och dystert stycke väg, som inte omgavs av ljusa björkar utan av gammal, svart granskog, då en kärra kom skramlande.
De kände genast igen åkdonet. Det var från prästgården, och det var komministerns dräng, som satt i åksätet och körde.
Det var lätt att förstå vad han hade haft för ärende på marknaden. Han hade tydligen blivit uppskickad för att leta reda på adjunkten. Det var lördag, och man måste ha fatt på honom, så att han fick sova av sig ruset till nästa dag.
Men drängen satt ensam i åkdonet. Det såg alltså ut, som om han inte skulle ha kunnat utföra uppdraget. Dock just som han körde förbi, tyckte sig min farfar skymta en mörk figur sammansjunken på kärrbottnen, och han gav drängen ett tecken att stanna.
”Du har fått reda på honom i alla fall, Ola”, sade han.
”Jag har honom allt med mig, regementsskrivarn. Men se, så han ser ut.”
Vägen var smal på den tiden, mycket smalare än nu, de gående hade kärran tätt inpå sig. De sågo nu tydligt hur en man låg och sov på kärrans botten, och då nu drängen böjde sig fram och lyfte på hatten, som hade sjunkit ner över ansiktet, kunde de inte låta bli att kasta en blick på honom.
Men den unga flickan gav honom bara den där enda blicken, sedan vände hon bort ögonen. Kanske att hon till och med hade sprungit sin väg, om inte min farfar hade fattat henne om handleden och hållit henne kvar. ”Se på honom, du!” sade han och visade på ett rödbrusigt, uppsvällt, smutsigt, djuriskt ansikte, vanställt av sår och blånader. ”Se på honom, du! Det har du gott av.” Jag tror inte, att hon lydde honom. Hon höll nog blickarna sänkta i alla fall. Min farfar sade bara ett par ord till.
”Stackars den, som skall bli hustru åt en sådan man!” Därpå släppte han hennes handled och gav drängen tecken att köra vidare.
Under hela hemvägen gick sedan dottern ett par steg före fadern, och inte ett ord växlade de. Han måtte nog ha gått där och undrat, den gamle regementsskrivarn, hur långt det var gånget mellan de två unga, om dottern hade fått sina ögon öppnade i tid eller om det redan var för sent.
Men det var ju marknadstid, och sent på kvällen kom regementsskrivarens måg, handlanden Kjellin i Åmål, som hade stått i sitt stånd och skött sin handel under två bråda marknadsdagar, farande till Mårbacka för att hälsa på svärföräldrarna och vila ut över söndagen.
Och med honom överenskoms helt hastigt och lustigt, att Nana på måndagen skulle få göra honom sällskap till systern i Åmål och stanna där under hela vintern.
Och med henne gick allt väl. Hon gick nog och sörjde en tid, men under den där vintern i Åmål sammanträffade hon med den man, som skulle älska henne och göra henne lycklig under ett långt liv. Och med honom var hon förlovad, då hon på våren kom tillbaka hem.
Den unge prästen gick förlorad. Sorg och brännvin i förening förstörde honom, så att han slutade sina dagar på hospitalet.
Ty det är så med den stora Sunnemarknaden, den går inte endast i guldets tecken utan också i brännvinets. Och brännvinet är grymt, för den glädje det skänker vill det ha sin skatt av blod och olycka i forna tider liksom ännu i den dag, som är.
1928.
TRÄBIBELN.
I Svartsjö socken i Värmland finns det en människa, som är mycket lycklig. Det är inte kyrkoherden på det vackra bostället, inte heller någon av de förmögna bönderna, ingen sjuttonårig ungmö, det är den gamla fattiga Bolla Östlund på ålderdomshemmet.
Hon är lycklig, därför att hon alltsedan sitt åttonde år har ägt en livsuppgift. Livet har aldrig för henne varit tomt och meningslöst. Hon har ägt vad många sakna, som äro förmer än hon. Som hon dessutom aldrig har lyckats lösa uppgiften, så har hon alltid fått behålla sin glädjekälla. Den betyder så mycket för henne, att man knappast kan önska henne något bättre än att aldrig bli färdig med den.
Då hon var åtta år, råkade hennes mor en gång ta henne med sig i kyrkan. Där hon vid moderns sida gick uppför stora gången, fängslades hennes uppmärksamhet av den stora bibeln, som låg på altaret. Den var tjock och vördig, svart och glänsande. På ryggen blänkte ett BIBLIA i förgyllda bokstäver, från sidorna sken det av guld. Den försatte henne i hänryckning. Hon såg inte ljuskronorna, inte predikstolen, ingenting annat än bibeln. Då hon kom in i bänken, befanns det,
