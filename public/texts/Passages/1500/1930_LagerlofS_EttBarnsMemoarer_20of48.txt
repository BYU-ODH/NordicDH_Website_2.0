vi, utan vi sitter där med våra räknetavlor framför oss. Och vi tycker, att det är så bedrövligt, att vi inte kan trösta och hjälpa henne, som vi tycker så förfärligt mycket om allihop. Men vi tror, att hon skulle bli ond, om vi försökte säga något till henne.
Inte kan vi räkna heller. Det är omöjligt för oss att tänka på något annat än henne, som ligger där och gråter. Till sist så reser Anna på sig och lägger ner griffeltavlan i lådan och tecknar åt Gerda och mig, att vi ska göra detsamma. Sedan smyger vi tre oss på tå ut ur barnkammarn, men Emma Laurell lämnar vi kvar, därför att Anna tycker, att hon, som är Alines syster, bör stanna hos henne.
Sedan tar Anna mig med sig ner i trädgården, och vi sätter oss på en bänk, där ingen varken kan höra eller se oss, och så börjar Anna på att tala med mig om Aline.
Se, Anna har ju fyllt femton år den andra september, och fasligt förståndig har hon alltid varit, så att mamma brukar fråga henne till råds och tala om allting för henne. Och mamma har sagt till Anna, att hon är så bekymrad för Aline Laurell och inte kan begripa varför hon flyttar, och hon har frågat Anna om hon visste vad det kunde vara, som låg bakom.
Men Anna visste ingenting, och nu säger hon, att hon vet, att Aline tycker om mig och brukar tala så mycket med mig. Hon undrar om jag kan komma ihåg, att Aline har sagt något särskilt om morbror Kristofer.
Och jag är ju så stolt, där jag sitter på trädgårdsbänken, över att Anna vill fråga mig till råds om en allvarlig sak, för det har visst aldrig förr hänt, men jag begriper rakt inte vad det är hon vill veta. Vad skulle Aline ha sagt för särskilt om morbror Kristofer?
Anna suckar, för att jag är så dum och ingenting begriper, och så börjar hon lägga ut saken för mig. Hon säger, att nu i somras, då de främmande var här, var mamma och moster Georgina Afzelius och moster Augusta på Gårdsjö så ivriga, att morbror Kristofer skulle förlova sig med Aline Laurell. För de tycker, att morbror Kristofer har gått ogift länge nog och att han borde passa på, när han kan få en så präktig flicka som Aline. Nu har han ju också köpt sig ett litet ställe utanför Filipstad, som heter Hastaberget, så att det vore särskilt passande, att han skaffade sig en fru. Och Aline var just den, som han borde ta, därför att hon var klok och snäll och sparsam och ordentlig, och inte heller var hon någon döddansare, utan hon kunde skämta och munhuggas och tyckte om utklädningar och spektakel och sällskapsliv alldeles som morbror själv.
Och jag blir så förvånad, när Anna talar om detta för mig. Jag kan inte säga ett ord, och därför fortsätter Anna med sina förklaringar.
»Och jag tror nog, att mamma och moster Georgina har talat lite med morbror Kristofer om Aline,» säger hon, »och säkert har han tyckt, att de hade rätt, för han har ju varit så särdeles snäll och uppmärksam mot Aline den här sommarn. Och säkert var det därför, att morbror Kristofer var så där snäll, som Aline var så uppspelt, ända tills han for, för morbror Kristofer är nog den, som kan göra en ung flicka kär i sig, om han bara vill.»
Och eftersom Anna är femton år, så har hon ju så mycket bättre reda på allt sådant där än jag, som bara är tolv. Jag har aldrig förr tänkt på att någon kunde bli kär i morbror Kristofer, och det säger jag till Anna.
»Men du ska tänka på hur vackert han målar,» säger Anna, »och hur vackert han spelar och hur trevlig han är och hur mycket han har att tala om ifrån Tyskland och Italien, och han är inte alls gammal. Han är bara några år äldre än Daniel.»
Och när Anna säger detta, så kommer jag ihåg ett par saker, som jag förut inte riktigt har begripit.
Se, det är vanligt, att så länge som vårt främmande stannar kvar här på Mårbacka efter den sjuttonde augusti, så brukar vi var kväll ställa till med något roligt. Ibland så flyttar vi ut alla möblerna ur salen, och då lär morbror Oriel oss att dansa gamla bonddanser ifrån Uppland, för morbror Oriel har vuxit opp i Enköping. Och ibland sjunger morbror Kristofer Erik Bøghs visor, och ibland så sätter han och fru Hedda Hedberg på sig studentmössor och sjunger Gluntarna, och ibland så övertalar vi faster Nana Hammargren att berätta spökhistorier.
Men nu tänker jag på den kvällen, då morbror Kristofer satt och improviserade. Det började så, att morbror Oriel satte en fruntimmershatt med breda brätten på huvudet och kastade en mantilj över axlarna och sjöng »Emilies Hjertebanken». Och det hade ju varit så förfärligt lustigt att se morbror Oriel spela ung flicka och se blyg och generad ut, för morbror Oriel är visst sexti år. Men när morbror Oriel hade slutat sjunga, hade morbror Kristofer blivit sittande vid pianot, för det var naturligtvis han, som hade ackompanjerat, och om en liten stund hade han börjat spela på helt annat sätt. Han hade inga noter uppställda framför sig, och därför frågade jag moster Georgina vad det var, som morbror spelade. Och moster Georgina tystade på mig och sa, att morbror improviserade.
Jag begrep inte alls vad hon menade, men jag förstod ju, att det måtte vara något märkvärdigt, för alla de andra satt så tysta och högtidliga. Morbror Kristofer spelade så länge, att salsklockan slog elva, och jag var så förvånad över att han hade kunnat lära sig så mycket noter utantill.
Mittunder det att morbror Kristofer spelade, hade jag kommit att se på Aline Laurell. Hon satt alldeles stilla med kroppen som de andra, men det var liv i ansiktet. Det var, som om hon hade hört på någon, som talade. Ibland smålog hon, och ibland slog hon ner ögonen, och ibland blev hon blodröd. Och när jag såg på Aline, så förstod jag, att hon begrep allt, vad morbror Kristofer spelade, alldeles som om han hade talat till henne. Jag för min del kunde inte få ut någon mening ur det, men det kunde hon.
Och så var det en annan gång. Det var på Lovisadagen, den tjugefemte augusti. Då brukar vi alltid fira faster Lovisa med en utklädning, för det är det roligaste hon vet. Det här året hade vi uppfört »Grevinnans besök» av fru Lenngren, framställt i fem tablåer, och det hade varit så ofantligt lyckat. Och Aline hade varit prosten, och hon hade stoppat opp sig, så att hon hade varit alldeles trind, och haft en stor ullperuk på huvudet, och morbror Kristofer hade varit grevinnan i släpande sidenklänning och stor, vit sidenschal och nackhatt och vitt flor.
Och morbror Kristofer har ju lagt sig till med helskägg, medan han låg i Düsseldorf och lärde sig måla tavlor, och helskägget kunde inte döljas under floret. Men det var märkvärdigt, att när morbror vred på huvudet och rätade opp ryggen och förde ut fingrarna, så tyckte vi allihop, att han var en riktig grevinna, och glömde alldeles bort skägget.
När alltsammans var slut och Aline och jag höll på att klä om oss inne i barnkammarn — för jag hade också spelat med —, så frågade jag Aline om hon inte tyckte, att morbror Kristofer hade varit bra lustig.
»Lustig!» sa Aline. »Ja, det kan du säja. Han är ju född aktör.»
Hon sa det så häftigt, så att jag blev rent rädd och inte tordes fråga något mer.
Men Aline fortsatte: »Ni tycker alla, att han är så lustig, och ni bryr er inte om något annat, än att han bråkar till sig, så att ni får skratta. Men jag ska säja dig, att det är riktigt synd, för din morbror är ju ett snille. Han kan bli stor målare eller stor kompositör eller stor skådespelare, vilket han vill. Men detta bryr ingen sig om. Ni vill bara ha honom till gyckelmakare. Det finns ingen av er, som håller så pass mycket av honom, att ni tar reda på allt det vackra, som han har inombords.»
Jag tänkte sedan länge på hur grann Aline var, då hon sa det där, men inte förrän nu har jag tänkt på att det kunde betyda, att hon tycker om morbror Kristofer.
Och nu berättar jag för Anna både om detta och pianospelet, och Anna säger, att hon tycker nog, att det tyder på att Aline är förälskad i morbror Kristofer.
Och Anna säger, att hon tror, att morbror Kristofer friade till Aline samma dag, som han reste, men att hon gav honom korgen. »Det är något, som kom emellan i sista stund,» säger Anna, »men vi kan inte begripa vad det är, för nog tycker hon om honom.» Och Anna har sett, att det kom brev i dag ifrån Filipstad,
