min ungdom,» säger mamma, »och jag minns hur glad pappa blev, var gång som han hörde den.»
Mamma och faster Lovisa ser riktigt upplivade ut, men Anna och Emma och Gerda och jag, vi begriper ingenting.
»Marseljäsen,» säger Anna, »vad är det för slag?»
»Det är en fransk marsch,» säger mamma. »Det var den, som de spelade och sjöng i Frankrike under franska revolutionen. Hör ni hur vacker den är?»
»Jag har aldrig hört Aline spela så bra,» säger faster Lovisa, »men jag undrar just vad doktor Piscator ska säja om den musiken.»
Nu börjar jag komma ihåg, att jag har läst om marseljäsen antingen i Nösselts Allmänna historia för fruntimmer eller någon annanstans.
»Jag minns, att fransmännen tyckte så mycket om den, så att de blev dubbelt så tappra som annars, bara de hörde den,» säger jag.
Sedan sitter vi helt andäktigt och lyssnar på hur Aline spelar marseljäsen. Hon spelar den och tar om den, går på i ett kör utan att tröttna, och med kraft och kläm spelar hon.
Jag vet inte hur det kommer sig, men den låter så märkvärdig, den där marschen. Det är, som om en inte längre skulle kunna sitta stilla och bara virka och sy. Det är, som om en ville fara opp och skrika och sjunga. Det är, som om en ville göra något stort och märkvärdigt.
Aldrig förr har jag hört Aline Laurell spela på det sättet. Och inte visste någon av oss, att det fanns så mycket ljud i morfars gamla piano. Jag tycker jag hör hur det trummar, jag tycker jag hör, att de skjuter och slåss, jag tycker, att marken skälver. Jag tycker, att jag aldrig har hört något så vackert.
Sängkammarn, där pappa sitter med doktor Piscator, ligger strax bredvid förmaket, så att de måste ju höra där också hur Aline spelar marseljäsen. Och jag kan inte låta bli att undra om också de tycker, att den är vacker.
När Aline satte sig att spela marseljäsen, var klockan nätt och jämnt åtta, och nu är hon kvarten över, men hon håller på lika kraftigt och oförtrutet.
Det är någonting, som Aline vill säga till oss, som hör på henne. Jag hör det, men jag vet inte riktigt vad det är. Kanske att det är det, att man inte ska förakta fransmännen, för de är i alla fall ett stort och underbart folk. Eller är det det, att man inte ska sörja över att de är slagna, därför att de kommer att resa sig på nytt? Något i den vägen tycker jag att det är.
Men en stund senare står pappa i förmaksdörrn.
»Nu kan du sluta opp att spela, Aline,» säger han, »för nu har doktorn rest sin väg.»
Sedan talar pappa om, att det var så besynnerligt, när doktor Piscator fick höra marseljäsen. Först låtsade han inte om den, utan fortsatte att prata som förut, och när musiken inte tog slut, så svor han litet över den och sa, att den störde honom.
Men snart hade han blivit moltyst och satt bara och lyssnade. Därpå började han stampa takten och småsjunga, och pappa var inte riktigt säker på att han inte hade tårar i ögonen.
Med ens hade han flugit opp och gått bort till dörrn, där han hade pälsen hängande, slängt på sig den i full hast och tryckt mössan ner över öronen. »Adjö med dig, Erik Gustav!» hade han ropat. »Nu far jag hem.»
Han hade öppnat dörrn och gått ut i förstun, men pappa hade ju skyndat efter honom.
»Kära du, du ska väl vänta, tills hästen kommer fram,» hade pappa sagt. »Kom in igen på en stund, så att jag får skicka bud till drängstugan!»
Men doktorn hade bara haft brått med att öppna förstudörrn.
»Tror du inte, att jag hittar själv till din drängstuga?» hade han sagt. »Jag vill inte stanna längre. Om jag sitter här och hör på marseljäsen, så blir jag likaså förryckt i fransmännen som alla ni andra.»
FYRTI GRADER.
Det är lördag i dag, och när som vi åt middag, så sa mamma, att då det nu var slut på läsningen — för vi har alltid lov på lördagseftermiddagarna — och det var så vackert väder och så gott före, så tyckte hon, att faster Lovisa och Aline Laurell gärna kunde fara ut och röra litet på sig. Det var så, att moster Augusta på Gårdsjö hade lovat mamma ett par prover på bomullstyg, och det vore bra, om de ville hämta dem åt henne. De skulle inte stanna så länge på Gårdsjö, sa mamma, att moster Augusta behövde bjuda dem på kväll. De kunde resa hem, när de hade fått kaffe.
Faster och Aline gjorde sig i ordning, och klockan halv fyra for de sin väg. Sedan skickade pappa bud på Anna och mig, att vi skulle komma ner till honom på kontoret och kollationera brandförsäkringsbrev. Det är pappa, som ställer med alla brandförsäkringar i Östra Ämtervik, och det ska vara tre brandförsäkringsbrev för var gård, och de får lov att vara precis lika alla tre, det får inte finnas ett fel på dem.
Vi sitter vid det stora skrivbordet på kontoret, och vi har var sitt av de stora brandförsäkringsbreven utbrett framför oss. Och vi tycker allt, att det är så högtidligt, att vi får hjälpa pappa med kollationeringen.
Och pappa läser: »Nytt 1. Skick 1. Garnmalt ½. Tak: näver och torv.» Detsamma kommer igen i brev efter brev, det är just ingen omväxling, men vi har roligt i alla fall. Pappa säger, att Anna är inspektor Nyman, och jag är Erik i Korterud, för det är de två, som annars brukar kollationera åt honom. Om jag finner ett fel, så säger han: »Det var rätt, Erik i Korterud, att han ser opp,» och det låter så lustigt, så att vi måste kasta oss bakåt på stolarna och gapskratta.
Men rätt som vi håller på med detta, så går kontorsdörrn opp, och in kommer en herre, som är klädd i lång, svart päls, hemvirkat resskärp och sälskinnsmössa. Han har så mycket rim i skägg och ögonbryn, så att vi först inte kan känna igen honom, men snart kommer vi ju underfund med att det är ingenjör Frykberg från Gräsmark, som brukar komma hit var sjuttonde augusti för att dansa och se på sällskapsspektakel.
Så snart som ingenjör Frykberg har hälsat på pappa och Anna och mig, så säger han någonting om att han har hört, att pappa i år har fått så ovanligt vacker havre. Han undrar om han kunde få köpa litet till utsäde, för i Gräsmark hade all havre frusit bort förra hösten.
Pappa lägger genast undan brandförsäkringsbreven och skickar oss barn opp till mamma för att säga till henne, att hon ska bjuda ingenjör Frykberg på kaffe. Och vi skyndar oss opp i stora byggningen med budet, och eftersom faster Lovisa är bortrest, så hjälper vi hushållerskan att hacka socker och lägga opp småbröd.
Vi tycker, att vi har gjort i ordning ett riktigt rart kaffebord, men när ingenjör Frykberg kommer in i salen och kastar en blick på det, så ser han på något sätt besviken ut.
»Dricker inte alla dina fruntimmer kaffe?» säger han till pappa. »Här är ju bara tre koppar framsatta.»
»Å jo,» svarar pappa, »den konsten kan de allt. Men syster min och guvernanten är resta till Gårdsjö. Du får hålla till godo med bara oss.»
Det är besynnerligt, att ingenjör Frykberg, som är en stor, kraftig karl med långt, svart helskägg, som till och med är litet gråsprängt, kan ta så illa vid sig, därför att faster Lovisa och Aline Laurell är resta till Gårdsjö. Först blinkar han flera gånger fort, fort med ögonlocken, sedan tar han fram sin stora, röda silkesnäsduk och torkar sig ett par gånger över panna och ansikte. Och när han räcker fram koppen till mamma, för att hon ska slå i kaffe åt honom, så hör vi, att skeden klirrar på fatet.
Mamma tittar opp ett tag, men hon blir alls inte förskräckt, för att ingenjör Frykberg ser så konstig ut, utan i dess ställe småler hon. »De ska inte stanna på Gårdsjö hela kvällen,» säger mamma. »När klockan blir sex, tänker jag, att vi har dem här igen.» När mamma säger detta, ser det ut, som om ingenjör Frykberg skulle få nytt liv. Han sticker ner näsduken i fickan, och skeden klirrar inte mer mot fatet.
Alltmedan de dricker kaffe, talar mamma och ingenjör Frykberg om Aline Laurell. Mamma säger, att hon är lycklig, så länge som hon har en så utmärkt lärarinna för sina barn, så ordentlig, så anspråkslös och så trevlig att ha i hemmet. Och så snäll i sina händer sedan! Det var märkvärdigt, så vackra saker hon kunde göra av rakt ingenting.
Mamma ber ingenjör Frykberg titta på ett par hörnhyllor av läderklot, som vi har i matsalen och som Aline gav pappa i julklapp förra julen. »Ser ingenjörn hur vackert de här hörnhyllorna är broderade?» säger mamma. »Kan ingenjörn tänka sig, att dessa rosorna
