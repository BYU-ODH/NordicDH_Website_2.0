bröd igen. Mittunder det ivriga ätandet började han tala på nytt. »Det är bra många av de döda ute och går i staden i dag.»
Han sade detta mycket lugnt och likgiltigt, som om han skulle ha berättat, att det var vackert väder. Men jungfrun kunde inte annat än bli litet skrämd, och detta måtte han ha märkt.
»Tycker jungfrun, att jag talar märkvärdigt? Ja, jag tror själv, att det är något underligt i detta, att jag ser de döda. Jag har aldrig gjort det förr, det jag vet, aldrig förrän efter det, som hände mig i dag klockan sju.»
»Jaså», sade jungfrun.
»Ser jungfrun, jag fick så svår hjärtkramp. Jag skulle gå hemifrån in till staden, men jag kunde inte, utan jag stod och höll fast i staketet omkring vår trädgård. Då såg jag hur domprosten Sjöborg kom gående med domprostinnan under armen. De kom precis så, som de brukade, när de skulle äta söndagsmiddag hos oss. Och de visste förstås redan vad jag hade gjort, och de sade till mig, att jag skulle gå hit till borgmästarn och bekänna min missgärning och be om straff. Jag svarade dem, att det var omöjligt, men de var så envisa.»
Karl-Artur avbröt sig för att slå i en ny kopp kaffe åt sig och tömma den. Han betraktade jungfrun med prövande blickar, liksom för att se hur hon tog detta, som han hade berättat för henne.
Men jungfrun sade bara helt lugnt: »Det är ju så många, som har sett de döda, så att fördenskull behöver visst inte magistern ...
Det märktes, att han blev glad över svaret.
»Det är just det jag tycker. Jag är mig alldeles lik så när som på detta enda.»
»Ja visst», sade jungfrun. Hon tyckte det var bäst att hålla med honom och se lugn ut, men hon började allt längta efter att borgmästarn skulle komma.
»Jag har inte något emot att göra efter deras vilja», sade Karl-Artur. »Men jag har ju mitt fulla förstånd i behåll, så att jag vet, att borgmästarn bara kommer att skratta åt mig. Jag nekar inte till att jag har en svår synd på mitt samvete, men det är ju ingenting, som jag kan bli häktad och dömd för.»
I detsamma slöt han ögonen och böjde sig bakåt. Brödbiten, som han höll i handen, föll till golvet, ansiktet förvreds, som om han lede förfärliga kval, men han kom märkvärdigt snart tillbaka till sig själv.
»Det är hjärtkrampen», sade han. »Är det inte märkvärdigt, att den kommer, så snart som jag säger, att jag inte kan göra det?»
Han steg upp från bordet och började gå fram och åter.
»Jag ska göra det», sade han och hade nu alldeles förgätit, att jungfrun stod bredvid och lyssnade till honom. »Jag vill göra det, jag ska säga borgmästarn, att jag har gjort något, som han kan straffa. Jag ska säga, att jag är vållande till annans död. Jag ska hitta på något. Jag måste säga, att jag gjorde det med avsikt.»
Han gick åter fram till jungfrun. »Tänk, att det är över!» sade han och såg helt glad ut. »Det går över, bara jag säger, att jag vill lida mitt straff. Jag är så lycklig.»
Den gamla förståndiga jungfrun var inte längre rädd för honom. Hon hade gripits av medlidande. Hon tog hans hand och strök över den. »Men magistern förstår väl? Magistern får inte ta på sig skulden för något, som magistern inte har gjort.»
»Jo», sade han. »Jag vet, att detta är det rätta. Och jag vill så gärna dö. Jag vill visa mamma, att jag älskade henne. Jag ska bli så lycklig att få råka henne där borta på andra sidan, när allt är försonat.»
»Men det ska då aldrig ske», sade jungfrun. »Jag ska tala om för borgmästarn.»
»Det ska inte jungfrun göra», sade Karl-Artur. »Varför skulle inte en domare kunna fälla mig? Jag har ju mördat, fastän jag inte har använt kniv eller skjutvapen. Jaquette vet hur det gick till. Tror inte jungfrun, att hårdhet och kärlekslöshet är farligare än stål eller bly? Pappa vet det också och kan vittna om det. Jag kan nog bli dömd, jag är inte oskyldig.»
Jungfrun slapp att svara på detta. Hon hörde till sin stora glädje, att dörren till gatan öppnades, och de kända stegen kommo uppför trappan.
Hon sprang ut i tamburen och hoppades hinna med att säga borgmästarn ett varnande ord, men Karl-Artur följde henne hack i häl. Han hade visst ämnat börja genast med sin bekännelse, men han kom av sig.
»Jaså, du är här i staden igen», sade borgmästarn. »Det var ju för bedrövligt med överstinnan.»
Han sträckte med detsamma ut handen för att hälsa, men Karl-Artur höll sin högra hand bakom ryggen. Han vände ögonen åt väggen och sade med en röst, som var litet darrande, men dock tydlig nog: »Jag har kommit hit för att be farbror arrestera mig. Det är jag, som har dödat min mor.»
»Å, fanken!» sade borgmästarn. »Men överstinnan är väl inte död heller? Jag träffade doktorn
Karl-Artur vacklade baklänges. Jungfrun trodde, att han skulle falla, och höll ut armarna för att ta emot honom. Men han återvann jämvikten. Han ryckte till sig sin hatt, och utan ett ord vidare störtade han ut på gatan.
Den första människa han fick syn på var familjens gamle husläkare, och han sprang emot honom.
»Hur är det med mamma?»
Doktorn såg ogillande på honom. »Det var bra, att jag råkade på dig, din krabat. Du understår dig inte att gå hem till ditt nu igen. Vad kom det åt dig? Sätta dig att hålla strafftal för en sjuk människa!»
Karl-Artur behövde inte höra mer. Han skyndade ifrån honom raka vägen mot föräldrahemmet. Då han kom närmare, såg han sin gifta syster, Eva Arcker, stå vid trädgårdsgrinden.
»Eva», ropade han, »är det sant? Mamma lever?»
»Ja», sade hon stilla, »doktorn tror, att hon får leva.»
Han ville riva upp grinden. Han tänkte inte på annat än att rusa in, kasta sig ner för modern och anropa henne om förbarmande. Men Eva hejdade honom.
»Du får inte gå in, Karl-Artur. Jag har stått här en lång stund för att mota dig. Det har varit ett så svårt slaganfall. Söta mor kan inte tala med dig.»
»Jag väntar hur länge som helst.»
»Det är inte bara för söta mors skull», sade Eva och höjde litet på ögonbrynen, »som du inte får gå in. Det är också för söta fars. Doktorn sade, att söta mor aldrig kan bli sig lik igen. Och nu tål inte söta far att se dig. Vi vet inte vad som kunde hända, om han råkade dig. Res tillbaka till Korskyrka! Det är det bästa du kan göra.»
Dessa systerns ord retade Karl-Artur. Han var viss om att hon överdrev både faderns vrede och faran för modern av att råka honom.
»Du och din man har alltid velat äta ut mig hos pappa och mamma», sade han. »Ni förstår att begagna er av ett lyckligt tillfälle. Håll till godo!»
Han svängde om på klacken och gick sin väg.
III.
Det är ju så med oss människor, att vi inte tycka om, att någonting går sönder. Ja, om det inte är annat än en lerkruka eller en porslinstallrik, så samla vi ihop bitarna, lägga dem intill varandra och försöka limma och klistra för att få dem att hålla ihop.
Det var något i den vägen, som Karl-Artur Ekenstedt sysslade med, under det att han åkte hem till Korskyrka.
Inte hela dagen i alla fall, ty man får komma ihåg, att han inte hade fått en blund i ögonen under sista natten och att han inte heller, till följd av många upprörande händelser, hade fått tillräcklig sömn under hela den föregående veckan. Men nu kom kroppen med sitt omedgörliga krav, så att till trots av de skakande skjutskärrorna, som han åkte i, och till trots av allt det kaffe, som han hade hällt i sig hos borgmästarns, satt han och sov under största delen av hemvägen.
Men under de små stunder, som han var vaken, försökte han att samla ihop delar och stycken av sig själv, så att den Karl-Artur Ekenstedt, som hade åkt samma väg för bara några timmar sedan och som hade sprungit sönder i småbitar inne i Karlstad, skulle kunna bli hel igen och brukas på nytt.
En och annan tycker kanske, att det inte var annat än en usel lerkruka, som hade blivit krossad, och att det inte var stort lönt att kosta på den arbete och lim. Men man får väl ursäkta Karl- Artur, om han inte kunde vara av den meningen, utan trodde, att det var en vas av äkta porslin med dyrbara handmålningar och rik förgyllning, som hade råkat i olycka.
På något besynnerligt sätt gav det honom en god hjälp med reparationsarbetet att tänka på syster Eva och hennes man, att hetsa upp sig emot dem och påminna sig alla de gånger, då de hade visat prov på avundsamhet och klagat över att modern var orättvis.
Ju
