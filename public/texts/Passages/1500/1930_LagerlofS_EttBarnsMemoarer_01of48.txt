Ett barns memoarer. Mårbacka II
Bokutgåva
Stockholm. Albert Bonniers förlag. 1930.
Epub-version
Skapad 2015-05-13.
Läs mer
Här kan du läsa verket på Litteraturbanken. Mer om och av Selma Lagerlöf kan du läsa här.
Litteraturbanken.se – The Swedish Literature Bank
ALINE LAURELL.
Och vi tycker, att det är så roligt, att vi har fått en så snäll guvernant här på Mårbacka.
Hon heter Aline Laurell, och hennes far bodde i Karlstad och var förste lantmätare, och de var visst rika, så länge som han levde. Men när han dog, blev Alines mor fattig, och fru Unger i Västra Ämtervik, som är Alines moster, gjorde opp med pappa och mamma, att Aline skulle få komma hit och lära Anna och mig att läsa franska och spela piano.
Och vi tycker också, att det är roligt, att hon har med sig en syster, som heter Emma och bara är tie år gammal och som får bo här och läsa för Aline tillsammans med oss andra. Och det syns på Emma, att de har varit rika, för Emma har så många mamelucker med fina broderier, som hon har ärvt efter Aline och de andra systrarna, men några sådana har vi aldrig begagnat här på Mårbacka. Och om söndagsmornarna strävar Emma med att tråckla fast mameluckerna på sina byxor, och hon har ett fasligt sjå, för somliga är för vida, och somliga är för långa, och ibland händer det, när hon sätter dem på sig, att den ena hänger ner på foten och den andra knappt räcker nedom knäet. Vi tycker inte, att det är något vackert med mamelucker, i synnerhet inte, när de sitter snett, men Emma menar väl, att när hon har hela byrålådan full av dem och de är så fint broderade, så ska hon också bruka dem.
Och det är så lustigt, att just den hösten, då Aline först kom hit, hade jag rest till Stockholm och gick på gymnastiken och bodde hos morbror Oriel Afzelius och moster Georgina och Elin och Allan i numro sju Klara Strandgata. Jag var borta hela vintern, så att jag fick inte se Aline förrän nästa år på våren. Och jag var allt så glad, när jag skulle få resa hem, men jag var också ängslig, därför att jag visste, att vi hade fått guvernant, och jag trodde, att alla, guvernanter var gamla och fula och elaka.
Och när jag kom hem ifrån Stockholm, så hade jag en panamahatt med blå och vita band omkring kullen och vit fjäder med spänne och en blå sommarkappa med blanka knappar, och en blå och vit nettelduksklänning hade moster Georgina låtit sy åt mig, så att jag var bra fin, när jag kom hem. Och jag hade blivit så bra av att gå på gymnastiken, så att det syntes knappt, att jag haltade. Jag hade vuxit, så att jag var riktigt lång, och jag var inte så blek och mager, som jag var, när jag för till Stockholm, utan jag var fet och rödblommig. Jag hade håret hängande i en fläta neråt ryggen i stället för att ha det uppfästat vid öronen, så att de här hemma knappt kunde känna igen mig. De sa, att det var en alldeles ny Selma, som hade kommit tillbaka från Stockholm.
När jag fick se Aline, blev jag så förundrad, därför att hon var ung och vacker, och jag tyckte om henne från första stund. Men när Aline fick se mig, så tyckte hon, att jag såg ut som en liten stockholmska, och hon blev rädd för att jag skulle vara bortskämd och tillgjord.
Jag hade varit så länge borta. Jag hade så mycket att berätta, att jag pratade i ett kör. Jag talade om, att jag hade varit på Operan och Dramatiskan och Mindre teatern och att jag hade stått ute på Djurgården första maj och sett Karl XV och drottning Lovisa och »lilla Sessan». Och jag berättade, att Louise Thyselius, som var den vackraste unga flickan i Stockholm, hade gått på samma gymnastik som jag, så att henne hade jag fått titta på var dag, och att huset, där morbror Oriel bodde, ägdes av en hertig, som var fransman och hette d’Otrante, och att han hade hästar och vagn, kusk och betjänt och att hans pappa hade varit något förskräckligt under franska revolutionen. Och jag visade alla de vackra böckerna, som morbror och moster hade gett mig i julklapp, och jag skröt med det stora barn-julkalaset hos grosshandlar Glosemeyer, där Elin och Allan och jag hade varit bjudna och där vi hade fått plundra julgranen och haft med oss var sin påse konfekt, när vi gick hem. Och jag hade varit i Lejas butik och sett så mycket leksaker, och jag hade sett chokladcigarrer och en vattenkonst med rött och blått och grönt vatten, som hette kalospinterokromatokrēne.
Och allt det där satt Aline Laurell och hörde på och sa just ingenting, men hon tänkte, att det var en bra lillgammal liten flicka, den här Selma, som hade kommit hem ifrån Stockholm.
Det allra värsta var, att jag talade stockholmska hela tiden. Det visste jag inte själv om, men Aline Laurell tog det som ett bevis på hur tillgjord och bortkollrad jag var, för den, som var född i Värmland, den skulle väl inte skämmas för att tala sitt modersmål.
Jag svängde mig med namn, såsom Drottninggatan och Berzelii park och Slussen och Blasieholmen, jag talade om vaktparaden och kungliga slottet, jag hade varit i katolska kyrkan, jag hade sett Sankt Göran och Yttersta domen i Storkyrkan, jag hade fått låna alla Walter Scotts romaner av morbror Oriel, och jag hade läst för en så snäll lärarinna, som hade sagt, att hon trodde, att jag nog skulle kunna bli lärarinna, jag med, då jag blev stor.
Allt det där satt Aline Laurell och hörde på, och hon tänkte, att den här flickan, som var så egenkär, den kunde hon aldrig bli vän med.
Och eftersom det bara är några veckor till sommarlovet, då Aline och Emma ska resa hem till sin mamma i Karlstad, så säger pappa, att det inte tjänar något till, att jag börjar läsa för Aline, utan jag får vara fri och ledig ända till hösten. Och det är ju så roligt att gå ut i köket och prata med hushållerskan och att se på Gerdas dockor och att leka med hundar och kattungar och att läsa högt för mamma i Nösselts Allmänna historia för fruntimmer och att hjälpa faster Lovisa att sätta och så i trädgården, men när jag har varit hemma ett par dar, så går jag ändå in i barnkammarn en förmiddag mittunder läsningen, inte för att få läxor eller räkna eller skriva förstås, utan bara för att se hur de bär sig åt.
Aline håller på att förhöra Anna och Emma i, katkesen. Och Anna läser just opp det långa svåra språket »Om hedningarna, som icke hava lagen».
Sedan Anna har slutat uppläsningen, så börjar Aline tala med henne och Emma om samvetet. Hon förklarar hela det långa, svåra språket så bra, att Anna och Emma alldeles förstår meningen och jag med. Jag tycker, att Aline har så rätt, när hon säger, att vi alltid ska göra det, som vårt samvete bjuder oss. För då slipper vi samvetskval.
När lektionen är slut, slår klockan elva, och Anna och Emma får lov tie minuter och springer ut för att leka, men jag stannar kvar i barnkammarn.
Jag ställer mig bredvid Aline, och jag blir så het om kinderna, och jag frågar med så låg röst, att hon knappast kan höra mig, om hon kan hjälpa mig att skicka tjugefyra skilling till Laxå station till en banvaktshustru, som bor där.
»Jaa, det skulle jag väl kunna,» säger Aline, »om du bara vet vad hon heter.»
»Nej, det vet jag inte,» säger jag, »men se, det var så, att när det tåget, som jag for hem med, kom till Laxå station, så körde det över en banvakt. Jag såg honom inte, men de sa på tåget, att han blev skuren mitt itu.»
»Jaså,» säger Aline, »och nu tycker du, att det är synd om hans hustru?»
»Hon skrek så förfärligt,» säger jag. »Hon kom springande fram till station. Aline kan inte begripa hur hon skrek. De sa också, att hon var fattig och hade många barn.»
»Nu minns jag, att jag har läst om det där i tidningen,» säger Aline. »Men gjorde de inte en insamling?»
»Jo,» säger jag, »det gjorde dom. Det kom en konduktör in i vår vagn, ser Aline, och frågade om vi ville hjälpa banvaktshustrun. Och det var många, som gav, men jag gav ingenting.»
»Hade du inga pengar då?» säger Aline.
»Jo, jag hade två tolvskillingar, men, ser Aline, jag hade ämnat köpa brända mandlar och nötter för dom, när jag kom till Karlstad, för att jag skulle ha något med mig hem till Anna och Gerda. Och det gick så fort, ser Aline. Konduktörn hade så bråttom, och han såg aldrig åt mitt håll. Och jag kom mig inte för att
