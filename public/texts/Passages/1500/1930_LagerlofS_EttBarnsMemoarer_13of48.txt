I alla fall driver mamma sin vilja igenom, och doktorn blir hämtad en eftermiddag. Klockan är inte en gång fyra, när han kommer, och vi tror så säkert, att bara doktorn har undersökt pappa och skrivit recept och druckit kaffe, så ska han resa sin väg.
Men han blir sittande och pratar och pratar, och när klockan blir fem, så ber pappa att få in varmt vatten och socker och konjak till sängkammarn, så att doktorn ska få sin toddy. Han tror inte, att han reser med mindre.
Det har inte varit så värst kallt förut på dagen, men mot kvällen smäller det till med stark köld. När klockan är halv sex, visar termometern tjuge grader. Vi sitter omkring det runda bordet framför soffan i matsalen och arbetar som vanligt med att virka och brodera och sy, men vi känner hur kölden kommer krypande utefter golvet, så att fötterna blir som isklumpar. Vi säger, att det är bra synd om stalldrängen, som ska skjutsa doktorn hem till Sunne en så kall natt.
När klockan blir sex, börjar faster Lovisa undra om doktorn kommer att stanna till kvällen, men mamma och Aline Laurell lugnar henne med att det kan de aldrig tro. Vad skulle han stanna för? Han, som är doktor, bör väl ha så mycket förstånd, att han begriper, att pappa behöver lägga sig i god tid.
Just som de talar om detta, kommer hushållerskan in och säger, att det syns något så grant på himlen, att hon tycker herrskapet borde gå ut och se på det. Och vi kastar på oss schalar och kappor och springer ut allesammans.
När vi kommer ut, är himlen alldeles röd, liksom den skulle stå i lågor. Aline Laurell säger genast, att det är norrsken, fast det är bra ovanligt, att det är så starkt rött. Och vi står och tittar, för vi har aldrig sett maken. Högst oppe hänger det ner som flera varv av röda orgelpipor, och rätt som det är, så kommer det farande skyar, som är blå och gröna. Vi tycker, att det fräser om dem, när de kommer farande.
Det är någon, som säger, att detta kanske är ett återsken av Paris’ belägring, som just håller på som bäst. Aline Laurell svarar, att det är rent omöjligt, men att det ändå kan vara liksom ett tecken på att det råder sorg och vrede oppe i himlen, därför att tyskarna är så elaka, att de vill bombardera en sådan stad som Paris.
Vi tycker, att alltsammans är så gruvligt hemskt. Vi kan inte stå länge ute för köldens skull, men när vi går in, så är det, som om bomber och granater hade slungats över oss. Vi tycker alldeles, att vi förstår hur de har det i den stora, instängda staden.
När vi kommer in, är klockan halv sju, och faster Lovisa börjar på nytt att undra om doktorn ska ha kvällsvard. Hon har ju en korv liggande i vatten, säger hon, men hon är allt rädd för att den är väl salt, och så ska det ju vara något på smörgåsbordet. Mamma svarar än en gång, att hon inte kan tro annat, än att doktorn ska resa sin väg. Det ska förstås komma hem medikamenter från apoteket i Sunne, och det blir ju omöjligt, om inte doktorn reser före liggdags.
När klockan blir sju, kommer pappa in till oss i salen med det goda budskapet, att doktorn vill fara. Han ber, att vi ska skicka ut bud till stalldrängen att spänna för. Anna springer strax ut i köket med budet, och vi blir så glada allihop över att doktorn far, så att pappa får komma till ro.
Innan pappa går, passar mamma på att fråga om en sak.
»Kära du, vad är det ni talar om?» säger mamma.
»Vi talar bara om Bismarck,» säger pappa, »och vad han är för en märkvärdig man.»
Vi tycker, att det är riktigt synd om pappa att sitta och höra beröm om Bismarck, för vi vet ju, att det är han, som är skuld till alla de olyckor, som övergår Frankrike. Se, vi är liksom så inne i saken nu, strax efter sen vi har varit ute och sett på hur Paris bombarderades.
Stalldrängen är inte sen att spänna för. Vi hör dombjällrorna, när han kör fram till trappan, och vi tycker, att herrarna, som sitter i sängkammarn, också borde höra dem. Men där inne pratar de som förut.
»Gå du dit in, Selma,» säger mamma, »och tala om för dem, att hästen är framkörd!»
Jag går förstås, och som jag öppnar dörrn, så ser jag hur pappa och doktorn sitter vid skrivbordet med toddybrickan emellan sig. Doktorn är så ivrig, att han slår handen i bordet och ropar: »Det var den förbannade spanska käringen, begriper du.»
När han ser mig, så bryter han av för att höra vad jag vill, och när jag har talat om, att hästen var framkörd, så bara vinkar han med handen. »Det är bra det, du,» säger han, och sedan vänder han sig till pappa som förut.
Jag går in i salen tillbaka, och jag talar förstås om vad doktorn har sagt. Och Aline Laurell blir så ond och säger, att det är skamligt att tala på det sättet om en stackars avsatt och landsflyktig kejsarinna.
Vi sitter igen där inne i salen och väntar och tittar på termometern. Nu är den oppe i tjugefem grader, och vi blir så ängsliga för drängen och hästen. Mamma skickar ut en päls till karlen och en fäll att breda över hästen. Mer kan hon inte göra, säger hon.
När klockan blir halv åtta, hör vi, att stalldrängen kommer in i förstun och med tunga steg går in i sängkammarn. Vad han där säger, kan vi inte höra, men vi förstår ju, att han vill ha besked om han ska vänta längre. Han blir inte lång stund där i alla fall, han kommer ut i förstun igen, och nu öppnar han salsdörrn.
»Va töcker frua att jag ska göre?» säger han, »Jag ä rädd för att märra fryser sej fördärva.»
»Vad sa herrarna där inne?» frågar mamma.
»Va di sa?» upprepar stalldrängen. »Löjtnanten feck aldri komme te orde, för så fort som doktorn feck se mej, så slog han opp en stor konjakssup åt mej, å senna ga han mej en tvåriksdaler, å så körde han ut mej.»
»Jaså,» säger mamma, »ja, då är det allt bäst, att Jansson spänner ifrån och sätter hästen tillbaka in i stallet.»
Strax efter att stalldrängen har stängt förstudörrn, kommer pappa från förmakshållet och säger, att doktorn nog inte reser utan att få kvällsvard.
»Han ska visst få kvällsvard,» säger mamma, »bara han inte sedan blir sittande hela natten.»
»Ja, det är inte gott att veta det,» svarar pappa, »men i alla fall kan vi ju inte köra ut honom.»
Därmed går han på nytt in till sig, och faster mumlar något om att det går nog här som hos Nilssons i Visteberg, att vi får ge honom frukost också. Och mamma säger, att det står pappa aldrig ut med. »Då har jag honom liggande mellan lakan i morron,» säger hon.
När mamma säger detta, så blir vi allihop så bedrövade, och vi är så onda på doktor Piscator, som inte vill resa sin väg. Vi tycker, att det är likaså hemskt som den kvällen, när pappa kom hem och hade lunginflammation.
Men just som vi sitter där och är som allra mest modfällda, börjar Aline Laurell på att storskratta, »Jag tror nog, att jag ska få doktorn att resa hem,» säger hon, »om bara Louise ger mig lov att försöka.»
»Visst får du lov, bara du inte ställer så till, att han blir ond på oss,» säger mamma.
»Å nej då, jag ska visst inte göra något farligt alls,» säger Aline.
Därmed kastar hon ifrån sig sitt handarbete och reser sig. Och mamma och faster Lovisa och Anna och Emma och Gerda, de är allesammans gråbleka, därför att de fryser och är ledsna. Men Aline har röda rosor på kinderna, och ögonen tindrar på henne.
Förr i världen hade vi ingenting annat än ett klaver att spela på, men sedan morfar dog för ett par år sedan, har vi fått ärva hans piano, och det står i förmaket. Och nu går Aline in i förmaket, och vi hör, att hon slår opp pianot. Sedan tänder hon ljus och prasslar med några papper, så att vi förstår, att hon söker i nothögen. Och strax efteråt börjar hon på att spela en marsch.
Vi sitter tysta och alldeles stilla, vi är så nyfikna, så vi orkar varken sticka eller sy.
»Vad är det hon spelar?» säger faster Lovisa. »Jag tycker, att jag har hört det förr.»
»Det tycker jag med,» säger mamma. »Men vet du vad? Det är bestämt marseljäsen.»
»Ja, det tror jag du har rätt i,» säger faster Lovisa. »Det är en bra vacker marsch, det var roligt att få höra den än en gång.»
»De spelade den jämt inne i Filipstad i
