skogen skulle vara en synvilla, men det var det ej. Drottningen kom sakta efter honom, hon var alldeles uttröttad, och de hade gått på sådana vägar, att hennes klänning både var riven och våt. Men det vilda och djuriska, som kommit över henne i skogen, förde hon med sig. Hon var alldeles icke en människa.
Och kungen flydde in i kungshuset och slog igen dörren bakom sig.
Man kan läsa i gamla böcker om hur det tillgick i Kungahälla på kvällen efter den dagen, då våren kommit, och man kan också få höra gamla människor, som bo vid den stora älven, berätta om det.
Och de säga alla, att på den kvällen satt kungen i högsätet i sin stora sal med hovfolk och kämpar omkring sig, men kungen var så djupt nedsjunken i tankar, att han glömde att äta sin aftonmat.
Det var ej ute i slottet på Ragnhildsholmen, som detta hände, utan i det gamla kungshuset i staden, som var en ryggåsstuga med högsätespelare och långbänkar, såsom det brukades i gamla hednatiden. Där hade det dukats på en gång för ett par hundra människor, och de hade alla satt sig till bords, men så föll kungen i tankar och rörde icke vid maten, och då kunde ej heller någon annan få något att äta.
Den gamla stugan låg på en kulle, och hela det stora Kungahälla bredde ut sig nedanför denna, så att hovmännen, som sutto till bords för vitt uppkastade dörrar, tyckte sig höra skedarna ösa och knivarna skära i alla de tusen husen under dem, men själva fingo de ingenting varken att äta eller dricka.
Där sutto de yppersta männen i landet och hungrade vid kungens bord. Oset från stekarehuset sögo de in genom näsborrarna, och källarluckan stod öppen, så att de hörde hur tapparna drogos ur tunnorna där nere och hur ölet porlade ned i träkannorna. Men det bjöds dem varken öl eller mat. Alla landets yppersta män hade ingenting annat att göra än att lyssna och lukta.
Framför kungens bord stodo två svenner, som ej rörde sig ur stället. Den ene sträckte fram mot honom en kanna, full med brunt öl, den andre bjöd honom ett fat, fullt med rykande kött. Men kungen satt och stirrade framför sig, och man kunde på intet sätt märka på honom, att han visste om att de stodo där. Men svennerna hade stått så länge i samma ställning, att deras armar värkte och darrade och deras ansikten bleknade av trötthet.
De förnäma männen runtom i rummet sutto bedrövade och sågo ned. Somliga av dem följde med fingrarna alla stjärnor och slingor i drällsduken, andra togo fram kniv och sked, som de hade hängande vid bältet, och började med stor iver och flit att gnida dem blanka.
Då och då smög en och annan av dem en blick upp till kungen, som hade han ämnat tala till honom, men det var ingen, som ej skrämdes till tystnad, då han såg honom.
Kungen satt med de stora, knutna händerna upplagda på bordet, och de stora ådrorna svällde och svällde, som om de starka nävarna samlade krafter för att fälla en fiende med ett enda slag. Han hade också blodet starkt uppåt huvudet, och framför allt voro ögonen blodfyllda och utsprängda. Det var ej en lätt sak att säga om det var vrede eller ångest, som samlade sig hos kungen, men vad det nu var, kunde det ej bli annat än fruktansvärt för den, som det komme att gå ut över.
Och somliga glömde sin hunger för att hänge sig åt skräck för det, som arbetade inom kungen.
Men intet utbrott kom, och de väntade så länge, att drottningen, som satt bredvid kungen, harmsen tänkte, att nu hade även den trögaste av stadens husmödrar hunnit att få kvällsvarden både framsatt och avdukad. Och hon blygdes för folket över kungen, och av och till vände hon sig till honom för att väcka honom ur hans grubblerier, men alltid besinnade hon sig och höll sig stilla.
Det smög sig också fram många gissningar genom den stora salen och många frågor. Men ingen visste vad som fattades kungen, ingen visste varpå han grubblade. Sådan hade han varit, alltsedan han kom hem ur skogen. Det var allt vad man kände om saken.
Det blev allt senare och senare. Icke en enda rökpelare virvlade numera upp ifrån staden, men dimflockar drevo fram över älven och de fuktiga strandängarna.
Kocken stod utanför på gården, och han visste med sig, att han hade både fisk och fågel och söträtter att sända in på bordet, så att han kunde knappast bärga sig av otålighet. Gång på gång kom han i dörröppningen och såg in, och i den stora salen bland de många människorna var det så tyst, att man kunde höra hans missnöjda mummel, då han såg, att ätandet ej ännu kommit i gång.
Nu voro där flera, som alls ej vidare tänkte på sin hunger utan i stället voro gripna av förskräckelse över vad som förestod kungen. Ty vad det än var, som samlades inom honom, nog kunde man se, att det skulle bryta ut i fasa och sorg. Och man visste ej om det var att vänta, att han skulle fara upp från bänken och mörda någon eller om han själv skulle falla död ned över bordet.
Ty kungen hade ej talat med någon om det, som hänt honom i skogen, det var alls ingen, som visste om att han hade vårvinden i huvudet.
Det var alls ingen, som visste, att han ständigt hörde en stark, tutande ton och att alla i rummet, både kämpar och svenner, ständigt svingade runt för hans ögon och att drottningen var så förvandlad, att han ej vågade betrakta henne.
Det var över drottningen kungen grubblade hela tiden. Han satt och stred med sig själv, ty det bar honom förfärligt emot att hava henne bredvid sig på bänken. Han ryckte till av fasa, när hon flyttade sig, så att hon kom nära honom, men han visste ej heller hur han skulle bli av med henne, ty det var väl troligt, att ingen mer än han kunde se henne, sådan hon verkligen var.
Han försökte tiga med vad han visste om henne, men orden sökte tvinga sig fram. Det var en sådan kamp inom honom, att hans nävar knöto sig av förtvivlan. ”Men säger jag det, då tro alla människor, att jag är vansinnig”, sade han till sig själv.
Han satt alldeles stilla, ty om han rört sig, skulle hans läppar kommit i gång av sig själva och talat om hemligheten. Han satt endast stilla och kämpade.
Men ju längre han satt, dess mer växte hans förbittring. Han vredgades över att han, som var en så stor hjälte, skulle nödgas att tåla en sådan drottning. Han våndades över att sitta där med skogsrået bredvid sig. Han månde väl hava förtjänat en bättre hustru.
Han satt stilla och kämpade för att komma till fasthet i sitt beslut att tiga. Det blev allt senare och senare, hans män blevo allt mer och mer oroliga, men han visste ej om hur tiden gått.
Utanför huset ute på gårdsplanen lågo kungens hundar och väntade på kvarlevor av måltiden. De lågo som förstörda av hunger, bakbenen sträcktes matta ut från kroppen, nosen låg djupt nere i dammet, svansen viftade knappt, då en kökssven gick förbi. Då och då reste sig en och annan av dem, satte nosen rätt upp och tjöt.
Plötsligen brast tålamodet för den äldste och klokaste av hundarna. Han skakade dammet ur den tjocka pälsen, vädrade och skådade omkring sig, men då han väl sett, att ännu inga köttfat börjat bäras in i salen, gick han sakta själv dit in. Han kom dit in allvarligt spejande, gick med långsam gång genom rummet, såg att där var så stilla, som han väntat, och vandrade då med svansen ödmjukt viftande och de små öronen knappast höjda upp ur den tjocka pälsen rätt fram till kungen. Hunden lade nosen i hans knä, anförtroende honom sin och de övriga hundarnas sak.
Kungen vaknade då upp, han smekte hunden, förstod hans ärende och förstod även, att människorna sutto hungriga runtomkring honom. Han höjde rösten för att ge befallning om att måltiden skulle börja, men då gick det honom, som han väntat. Så snart han började tala, talade han om drottningen.
”Det har kommit ett stort olycksöde över mig”, sade kungen, ”ty en gång har jag räknat mig som den utmärktaste konung, därför att jag ägde en drottning, vilkens like i börd och fägring och rikedom ej förr funnits i Norden. Men i dag ser jag, att det ej är stort att högmodas över en sådan drottning, ty var man kan ju se, att hon har ett gethorn i pannan.”
Och då kungen talat detta till sina män, vände han sig till drottningen och slog henne på kinden, så att hon for baklänges mot högsätespelaren. ”Tvi dig, aldrig mer skall du få kalla dig min drottning”, sade han.
Då kungen gjorde så, torde där hava varit många, som påminde sig en örfil
