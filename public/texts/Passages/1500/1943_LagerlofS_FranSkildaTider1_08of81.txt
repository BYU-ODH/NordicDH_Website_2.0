Och se, då hade de med ens färglöst vatten omkring sig, den snabbt uppstigande solen förföljde dem ej mer med skarpa strålar, allt var fred. Då började svanerna att i god ro söka efter föda längs de vassrika grunden, som omgav rönnarnas ö, men ännu förstodo de ej att leta sig fram till svanesunden, som omgåvo den åt landsidan till.
Eftersom det aldrig förr funnits svaner i sjön, kunde de kungliga fåglarnas ankomst ej undgå att väcka stor förvåning och undran. Änderna rodde med snabba simtag ända ut i vasskanten och stirrade på dem mellan strå och svajande blad, måsarna kretsade outtröttligt fram och åter över dem, och ur den mariga småskogen, som betäckte de klyftrika kullarna, uppsteg ett moln av kråkor. Dessa skreko i sin bestörtning så att det hördes runt om sjön, och den gamle stallknekten på riddarborgen, som var tidigast uppe av alla i den trakten, blev uppmärksam på skränet. Han undrade varför kråkorna hängde över kullarna som en svart sky och varför måsarna ilade fram över sjön som vita blixtar och kom så att upptäcka svanerna.
Han lät ryktet därom gå vidare, så att envar, som vaknade, genast fick veta, att det var svaner i sjön. Varpå denne i ilande hast rev till sig kläderna och skyndade ut på murarna eller upp i tornet för att få se dem. Men då borgherre och borgfru, då tärna och page, som alla stego bittida upp, hade sett svanerna och glatt sig över synen, så fanns ännu en på slottet, som ej sett dem. Den lilla borgfröken själv visste intet och såg intet, ty hon låg alltjämt i sin sötaste sömn. Utanför hennes kammardörr rådgjorde hennes tärnor om de skulle väcka henne. ”Skola vi våga väcka jungfrun?” sade de. ”Vem vet hur länge de kungliga fåglarna dröja i sjön? Vem vet när det härnäst kommer svaner hit till oss? Otröstlig blir jungfrun, om hon ej vaknar, förrän svanerna äro flugna.” Och det ändade så, att de fromma tärnorna väckte den lilla jungfrun med det högljudda tal de förde utanför hennes kammardörr.
På borgen fanns i de dagarna en gäst av stor betydenhet, fast ingen tänkte på honom den morgonen, då svanerna kommo. Det var den unge herr Birger, som var den lilla borgfrökens trolovade. Deras fäder hade sedan lång tid tillbaka bestämt dem för varandra, och nu var ungersvennen kommen för att lära känna sin blivande hustru. Honom hade ingen tänkt på att väcka, men han hade allaredan av tryckande oro drivits upp ur sin bädd i det trånga tornrummet och gått ned i lustgården.
Denna var ej omgiven av någon mur åt sjösidan, ty här steg berget, på vilket borgen låg, så brant upp ur vattnet, att intet konstgjort värn behövdes. Riddaren gick nu förbi de stora blomstermattorna med blå förgätmigej och röd nejlika och gult lejongap, som omgåvos av smala sandgångar, och stannade ute vid själva bergkanten, där några snabbt uppspirande ungträd levde det glädjens liv, som den grunda jordmånen ej länge skulle tillåta dem att behålla. Herr Birger var hemma ute i havsbandet och van vid de vidsträckta synerna, därför älskade han denna fria plats. Men alltmedan hans blickar ilade bort så långt, som blickar kunde nå, tänkte han oroliga tankar om den lilla jungfrun, som var hans trolovade.
Han tänkte, att hon var dum, han tänkte, att hon var viljesvag, han tänkte, att hon var okunnig i allt det, som en husfru borde veta. Han tänkte endast ont om henne, och så mycket det än var honom emot att bryta ett givet löfte, tänkte han, att han måste upphäva förlovningen.
Illa var det ock, att han rätt gärna ville äga den lilla jungfrun, ty hon var mer fin och fager än någon han dittills sett. Detta förebrådde han sig som en dårskap. Ty det var så, att alltsedan han kom till borgen, hade han ej kunnat avvinna jungfrun ett enda ord. För henne svarade fader och broder, för henne svarade moder och syster, men hon själv öppnade ej sin mun för att tilltala honom. Hon var mycket blyg, det såg han, men han fruktade ock, att hon måtte vara alldeles utan tankar för att kunna tiga så. Och han ville ha en klok och glättig hustru, fägring var ej nog för honom.
Medan han stod i dessa bekymrade tankar och tänkte på att han måste avsäga sig den lilla jungfrun, fick han se svanerna, där de lågo i sjön och sökte sig föda utmed de vassbeväxta grunden. Han blev genast helt glad vid att se havsbandets fåglar så långt inne i landet. Han förundrade sig över att svanerna kommit just denna morgon. Det syntes honom, att de måtte vara komna för hans skull, för att han skulle få en hälsning från sitt hem, då han som bäst behövde den. Han blev rörd över att se dem, som om han trott, att några av de kärleksfulla tankar, varmed hans moder följde hans färd, tagit svanhamn för att komma och hjälpa honom.
Han fick en sällsam lust att fara och se fåglarna på riktigt nära håll. Han kände ett begär, starkt och dragande som hemlängtan, efter att få se deras halsars mjuka krökning, höra det lätta rasslet i vingarna, då de glida genom vattnet, och smekande lägga sin hand på deras mjuka, dunklädda kroppar. Ty han var rätt olycklig denna morgon, och då medför det en lindrande känsla av trygghet och frid att se något, som påminner om hemmet.
Nu, då han såg sig om efter en farkost, varseblev han, att det låg en liten ekstock rätt under honom vid bergets fot, och han upptäckte, att dit ned ledde utför branten en lönlig stig, som väl fiskare brukade begagna för att slippa den långa omvägen runtom muren och vallgraven.
Men just då han ämnade klättra ned till båten, kom den lilla borgfröken springande för att se fåglarna, även hon. Hon var mycket ivrig, ställde sig ytterst ute på berget och blickade ut över sjön. Hon stod så högt, att hon för en betraktare framstod utan all annan bakgrund än den blå himlen, och därigenom blev varje gestaltens ytterlinje så tydlig, att den outplånlig brände sig in i ögonen. I det hela påminte hon om en trollslända, som med fällda vingar söker att klänga sig fast på yttersta spetsen av ett grässtrå. Hon var mycket liten och finlemmad och ytterligt smal om livet. Den långa, släpande klänningen höll hon för daggens skull uppe med sin ena hand, så att den drogs till ovan om fotleden och bildade yviga veck baktill. Hon hade halskrås av spetsar, genomvirkade med guldtråd, och en likadan långschal kastad över skuldrorna, i detta fanns en påminnelse om vingar. En brokig insektsdräkt bar hon, brunröd, randad med guld och guldfärgat silke. På fötterna bar hon blekröda strumpor, tunna, genomskimrade av hudfärgen, och skor av guldskinn, på vilka daggen satt mörka fläckar. Hon bar en hatt, flätad av bast. Det ofantliga brättet sköt långt utom ansiktet — mitt fram stod det upp, eftersom hon tryckt ned hatten i nacken, slängande den på sig i all hast som en pojke sätter på sig sin mössa. Röda silkessnören och guldtränsar voro inflätade bland bastet, eljest bar hatten varken plym eller ros.
Den lilla borgfröken brukade väl gå mycket fin alla dagar, ty hon kunde ej tåla något oskönt eller orent i sin närhet, men hon hade ock ökat sin prydnad för svanernas skull, ty hon tänkte sig sagornas fågel gudomligt skön, hon trodde, att den alltid bar guldkrona på huvudet och att morgonens rosenfärg alltid kantade dess vingar.
Nu hade hon dock litet gagn av all sin möda, ty hennes vackra ögon sågo svanerna blott som fem små, vita punkter, så långt bort lågo de. Hon såg så bedrövad ut, som om hon velat brista i gråt. Riddaren greps av medömkan.
”Vill du gärna se svanerna?” sade han.
Då vände hon sig mot honom, kämpade mot sin blyghet som ett barn och viskade äntligen fram ett ja.
Som han var lika ivrig, förrådde han ingen undran utan svarade rakt på sak: ”Här nedanför ligger en båt. Jag skall ro dig dit ut.”
”O ja!” sade hon.
Då kom han att undra på hur de skulle komma utför branten, men detta bekymrade ej henne. Hon hade många gånger gått fiskrarnas väg.
Han gick före, och hon kom efter lika lugn, som om hon vandrat utför den fastaste slottstrappa, och då han besinnade de små fötter hon hade att gå på, tänkte han, att hon ej måtte sakna mod. Medan hon släpade på sitt tunga släp, fläktade hon sig med en solfjäder, på vilken den lysande fågel Fenix var utsydd. På den svarta silkebottnen stod han brinnande röd med halskrage och näbb och klor av guld, och runtom honom fladdrade rödgula lågor.
Så sprungo de ned i båten, och han började ro med stor iver. Årorna böjde sig, årtullarna knakade, och med en liten klingande suck läto sig de små vågorna utjämnas under den platta bottnen.
Medan de foro framåt, voro de båda fullt övertygade om att fåglarna skulle ligga
