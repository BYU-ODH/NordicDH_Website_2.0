gå och driva omkring utanför deras fönster. Det var dem, som samlade de över sig synder, för vilka de skulle svårt lida.
Men under detta var det en förfäran att höra dem tala. Ty närhelst de kommo samman, talade de illa om barnen och beskärmade sig över deras mor, som om hon vore en häxa från avgrunden. Och på deras tungor funnos aldrig nog starka ord för henne, som övergivit sina hjälplösa barn.
Men var gång de sågo Selander skura lillen ren, eller då Rosandra kom släpande med honom och ej kunde lyfta honom högre än att tårna rörde vid marken, vände sig hjärtat i dem, ty de förstodo, att den lille kunde dock ej hålla ut länge med den skötseln och den vården.
Men de styrkte varandra med vreda ord och uttolkade allt vad barnen gjorde till det värsta. Fast de måste förundra sig över att de intet ont gjorde utan bara höllo på med lerarbeten borta i tegelbruket.
Så på söndagen hände, att Elfrida Maria skulle försöka kamma sitt hår. Under veckan hade hon bara slätat på det litet, och alla tovor hade fått sitta kvar. Nu skulle det redas ut riktigt, men det var som att kamma den segaste tjära, och hon måste uppge det.
Så skulle Selander hjälpa henne, och för att få riktigt gott svängrum gingo de ut på gården. Men Elfrida Marias hår var som sammanklibbat med vax, och fastän tösen bet ihop tänderna och lät bli att skrika, så såg Selander, att han måste uppge det, om han ville lämna henne något hår kvar på huvudet.
En arbetare, som var hemma från arbetet nu på söndagen, hade stått och sett på dessa strävanden. Nu kom han fram, tog ett enda tag med kammen och var övertygad om sin oförmåga.
”Mor”, ropade han, ”kom hit och hjälp oss! Det behövs fruntimmershänder till detta.”
Och mor kom. Det var den rödkindade, fetlagda kvinnan, som Selander fann så vacker. Hon började reda ut Elfrida Marias hår med ett nit och en iver, som om hon aldrig gjort annat.
Men strax därpå kommo de andra, den lilla svarta och gumman, hennes svärmor, och hon den långa med huggtänderna.
De gåvo sig alla i färd med barnen, som om de fått den största glädje på söndagsmorgonen. De tvättade dem och kammade dem och skurade och luftade inne hos dem, och de gingo på med en iver och ett nit, som om detta varit deras hetaste lust nu på vilodagen.
Och den tjocka med de stora kinderna fick upp lillen på armen och höll honom där med en min av triumf över att lillen gjorde henne den äran.
Men hon med huggtänderna gick in efter två smala sidenband och knöt om håret på Elfrida Maria och Rosandra, så att de blevo fina som nattvardsbarn.
Den gamla tog fram glasögon och stoppnål, och så satt hon och stoppade strumpor vid vägkanten, just då folket drog in till staden till högmässa.
Till Selander hette det: ”Å, Selander, gör nu detta och detta! Tala om, var ni har såpan, Selander! Snälle Selander, spring efter vatten!” — Och han var så ytterst tjänstaktig. Han var så foglig och lydig, att han var, som om han nyss fått ett fasligt kok stryk.
Och till slut vågade den rödkindade sig till att fråga honom, om han ej hette något annat än Selander. Jo, han hette Bernhard.
Så kallade hon honom Bernhard, och det gjorde de alla. Och därmed var det på sätt och vis slut med Selander.
Ty han skrattade och pratade som ett annat barn i sin glädje att vara fri från veckans förfärliga ansvar. Och han var ingen man mer utan hade blivit barn igen. Och han hade ingen förhårdning kring hjärtat mer och ingen självständighet eller karaktär utan var glad att få hjälp och hugnad i sin stora nöd. Och varken kvinnorna eller barnen kunde vidare se något märkligt hos honom. Det var borta, det, som gjort honom till Selander.
TROLLMUSIK.
En julberättelse.
För att envar må begripa, att det var ett riktigt under, ett riktigt stort, övernaturligt järtecken, som vederfors den gamle orgelspelaren, så måste jag först tala något om den orgel han hade att spela på.
Ty orgeln var ett ganska styggt och elakt gammalt instrument. Den var en riktig fabrik för dissonanser. Ja, det är inte för mycket sagt om den, att den gjort sig till en slags hemort för all fasa, som fått stämma till att göra sig hörd, för allt, som skrämmer, och allt, som skriker, för allt, som väser och rasar och ryter och basunar.
Orgeln var ett ganska hemlighetsfullt väsen. Stundom var den rätt behärskad i sitt uppträdande, liksom vinden icke alltid är storm och värmen icke alltid är hetta. Men då den ledsagat en psalmvers eller två med toner så mjuka, att man kunde tro, att de pressats fram genom en änglavinge och icke genom dess gamla pipor, så kunde den icke längre. Då var det, som skulle den säga: ”Käre Gud Fader, jag vill inte bedraga dig. Så här ville vi, att det skulle låta på jorden, men så är det inte. När människorna träda inför dig, äro deras ord hala och deras stämmor milda, men det är bara bedrägeri. Hör nu på mig! Så ljuder det i deras hjärtan, och så genljuder det över landen.” Och så brusade orgeln igenom hela den skala av ohyggligheter, som intet instrument i världen kan ha make till. Ty den var ett helt träsk av järnmer, en hel avgrund av tjut. Den hade i sin tjänst både dysterhetens uvskri och lystnadens lejonstämma och vredens orkandån. Och sedan den stormat fram med förskräckelse och förtvivlan, med läderlappskri och korpskri, med hånskratt och vissling, med ormars väsande och människobarns gråt och med laviner och krigsdån och rullande åskor, så avbröts alltihop av ett koppardön som från domens basuner, alldeles som om Vår Herre nu äntligen förlorat tålamodet och gåve tecken till den slutliga uppgörelsens stora dag.
Då blev orgeln åter lugn och ledsagade psalmens sista vers med ett dovt, ihärdigt mummel, en skorrande protest, som av en den där blivit skrämd till tystnad men ändå ej kan låta bli att knota.
Men de, som voro vana vid orgeln, frågade ej stort efter den. Det var också något lugnande däri, att man så väl visste, att det var orgeln själv, som ställde till allt slamret och oväsendet. Man hade ju ingen att gräla på under sådana omständigheter.
Ty när man såg den käre gamle klockaren och orgelspelaren, som var det blidaste väsen på jorden, så förstod man så väl, att han icke hade någon del i larmet och fasligheterna. Och när man tänkte på att han aldrig fått någon slags undervisning i orgelspel, utan att det bara var fallenhet och tilltagsenhet, som gjort honom till musiker så där för en femti år sedan, så misstänkte man ju aldrig honom för att kunna regera någon orgel i världen, än sen då den, som kommit på hans lott att handhava.
Och nu skall jag så småningom komma till att berätta om underverket.
Det var en jul, som vår gamle klockare upplevde det, och jag kan säga, att just om julen brukar jag tänka på honom ofta och mycket. Ty det är, som om glädjen skulle vilja fly mig på julkvällen. Då går jag omkring i missmod och undrar över ljusen och över alla de glada ansiktena och över julgåvorna. Och jag söker förgäves efter den stora hjärtevidgande julfriden. Så var det ock med honom. Det var omöjligt för honom att vara glad om julkvällen.
Vilken god och vänlig man var han dock ej, denne gamle! Året om bar han gott lynne i hjärtat och solsken på ansiktet. Det var endast julen, och om julen endast julaftonen, som medförde ofrid till honom. Och det var ej därför att han ej älskade julen. Å, det är mycket farligare att älska den för mycket. Han hade för stora fordringar på den. Julaftonen ville han ha stor och härlig som ingen annan dag, och människorna ville han ha lika stora och härliga som dagen.
Men hade man frågat honom själv, så skulle han sagt, att det var trollens fel, att han ej kunde vara glad på julaftonen, ja, inte deras fel just, utan en stor och rättvis hämnd, som de utövade. Det var en i klockarens släkt, som begått en missgärning denna dag.
Men tänk nu ej om honom, att han var full av käringsnack och övertro. Besinna, att han var en gammal skollärare! Besinna, att de årräckor, under vilka han meddelat de uppväxande vett och förstånd, knappt mer stodo att räkna! Man fick träla sig fram på härs och på tvärs i hans hjärna, klättra uppåt och nedåt i den, innan man mellan räknetabeller och psalmmelodier och mantalslängder kunde komma fram till denna enda grönskande fläck av övertro.
En av klockarens förfäder hade varit organist i Karlstads domkyrka. Det var länge sedan, ah, så oändligt länge sedan, dock mindes man ännu hur han kunnat framlocka melodier så ljuva och tonmassor så väldiga, att människor
