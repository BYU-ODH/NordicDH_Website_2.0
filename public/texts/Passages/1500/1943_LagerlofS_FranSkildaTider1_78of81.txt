farit långa vägar för att få höra honom. Så en söndag, som var en julafton, stod en bonde och stödde sig mot räcket till läktartrappan, då organisten kom ut ur kyrkan. Då klappade organisten bonden på axeln och sade till honom: ”Säg, gubbe, har du någonsin hört sådant spel?”
”Jag ville blott säga dig, att jag hört det, som är vackrare”, svarade då bonden, ”och det är, då trollen spela hemma i berget om julnatten.”
Då greps orgelspelaren av våldsam lust att få höra så underbar musik och sade: ”Kan ej jag också få höra detta?”
Det blev en rask avgörelse. Orgelspelaren satte man i sitt ställe och for med bonden fem mil utåt landsbygden för att få höra trollen spela om julnatten.
Å, hur väl jag känner den vägen, där de foro, hur smal och ringa slingrar den sig ej mellan de höga, svarta träden. Backarna äro branta, så att hästen sätter samman benen och kanar utför dem, svallisen gör vägen sned och hal, så att släden svävar ut ända till det tvära bråddjupet där nedanför, hästen är en yr fåle, som spritter och dansar och flyger som en vind, och körsvennen, han skrattar och leker med tömmen, ännu då man hänger ute över avgrunden.
De stannade utanför bondens stuga, just då gröten skulle ätas. Då var kvällen redan väl framliden.
Men mot midnatt gingo de alla, män och kvinnor, med högtidliga ansikten ut ur stugan, och de vandrade upp på en kal kulle, som reste sig nära gården. Och helt tysta, fyllda av stor andakt, stodo de där och väntade på att få höra trollen fira julens herre.
Så hördes genom natten en ton och en annan. Trollens julhymn stämdes upp nere i berget. — De gråa trollen, de solskygga, klumpfotade, krokryggade uslingarna, som eljest sutto i köld och mörker i sina bergkamrar, de sjöngo och spelade. Och sant må det vara, att de denna natt sutto under röda guldpelare och att allt omkring dem var gnistrande prakt, ty nu voro deras små nyckelharpor klingande och deras sträva röster idel ljuvhet. Då klockaren, den verklige klockaren, berättade detta, brukade han få tårarna i ögonen. ”Ni kan väl förstå vilken rörelse det väckt att höra detta”, brukade han säga. ”Tänk, så vackert det skulle vara i den stora, tysta natten! Tänk, den längtan och det hopp, som skulle ligga i de stackrarnas lovsång! Jag är så viss på att den store mannen, min ättefader, aldrig tyckte sig ha hört något vackrare.”
”Men varför gjorde han då vad han gjorde?”
”Jo”, svarade klockaren, ”det kom över honom så med ens. Det var en dånande skräck, som om en stor gran i skogen störtat ned över honom. Ty han tänkte som så: Dessa, som spela, känna de Kristus? Kunna dessa odöpta fira jul? Här lyssna vi till dessa, som ej hava någon själ, men vad fira de denna natt annat än djävulen, deras herre? Och han kastade sig till marken, så brått som om han blivit fälld av en stark hand, och ropade: I den ondes namn, håll upp.”
”Därmed gjorde han stor synd, fader klockare.”
”Ja visst ja, stor synd, stor synd. Det blev en sådan förskräckelse på hela naturen. Berg och backar stodo och väntade på änglarnas fridshälsning, och så ljödo sådana ord i dess ställe. Berget darrade, och stjärnorna flämtade som utbrunna ljus. Djupt nere i jorden hörde man hur harpsträngarna brusto och pelarna störtade och hur stämmorna dogo bort i väsande och skorrande. Men orgelspelaren, han hade brutit mest mot sig själv, livssaften förstenades i honom. Han sökte resa sig men kunde ej. Han kom upp på knä, mer förmådde han ej. Så bredde han ut armarna, störtade baköver, slog huvudet hårt i berget och var död. — Och det förstår jag så väl, att han måste dö”, fortsatte klockaren, ”och jag förstår, att trollen än i dag sitta kvar där nere i berget och tänka på hämnd. För det har ju hänt så besynnerligt, att jag, som är av samma släkt som den storgubben, fast vi nu bara äro bönder, jag har kommit hit och blivit klockare och bor här i gården under trollberget. Och annars göra mig trollen intet ont, men om julaftonen äro de efter mig med all slags hemsökelse.”
Och det fanns ingen förskoning för honom. Hela året gick klockaren i solskenslynne, men varje julafton togo trollen ifrån honom hans prövade, goda, spegelglatta humör.
Ack, han skulle förstått att fira julafton! Långt i förväg tänkte han ut små lustigheter och rim och överraskningar, som han skulle komma med då. Men när stunden kom, var han ond och vresig, och vanligtvis tog han ej fram sina gåvor förrän på juldagen, ty då var han åter människa.
Det var ju så, att efter den natten, då de blivit störda, hade trollen aldrig spelat mer, och därför brukade han stundom säga: ”Det blir inte bra med mig, förrän jag får lära trollen spela på nytt.”
”Men hur skulle det gå till, fader klockare?”
”Det vet jag inte, det har jag funderat på, alltsedan jag blev klockare i Svartsjö, och det har jag snart varit i femtio år.”
Så var det hans sjuttionde julafton, och han beslöt riktigt fullt och fast, att nu skulle det bli en julafton.
Han var i gott humör, då han vaknade. Och så fick han en härlig idé. Han skulle bara låta bli att förarga sig. Det var det enda, som behövdes, bara låta bli att förarga sig, så kunde ju lynnet ej annat än räcka dagen ut.
Så gick han och var på sin vakt. Han var mild och mör mot alla människor, bara för att ej komma ur julglädjen. Hela förmiddagen var köket belägrat av tiggande kvinnor, och när han såg de fyllda påsar, med vilka de drogo bort, kunde han nästan undra vad de själva skulle ha att leva av, ty Gud skall veta, att de ej voro rika, men han förargade sig icke. Det var gott att ha en barmhärtig och givmild hustru, och han fröjdade sig över det.
Hela förmiddagen var han så tämligen övergiven, ty alla hade sitt att ställa med. Då de i två timmar glömt att ge honom frukost, kom han i köksdörren och sade till om den, men mild och mör var han hela tiden.
Mild och mör var han ock mot Vår Herre, fast han ställde till med ett slaskväder, som tog bort allt föret på vägen, så ingen kunde begripa hur folk skulle komma till kyrkan nästa morgon. Nej, han var nöjd med allt, han ville inte förarga sig.
Framemot middagstiden blev vädret bättre och klockaren gick ut. Just i grinden mötte han då gamle Agrippa Prestberg, trumslagaren.
Det är inte många, som kunna veta vad detta var för ett möte. Men om det fanns en förskräckelsens syn, så var det gamle Agrippa. Han hade en lång, knotig kropp, klädd i trasor, och ett magert, gulblekt och knotigt ansikte med hår i tovor och skägg i tofsar och stripor. Han hade ett lömskt, seende öga och ett blint, med inflammerat vitöga och varig kant och en näsa, en näsa, som var krokig och stor och sned och konstig som på intet annat djur i naturen, uttryckande allt möjligt av rovgirighet och högmod och stridstuppshumör och dryckenskap och lidelse.
”Bom, bom, bom”, sade gamle Prestberg på sitt vanliga sätt, ”undan bönder och kryp till kojs, för här kommer Jonas- Utter-Agrippa-Prestberg med trumpinnarna i sin hand för att dunka er sönder och samman. Bom för dig och bom för dig. Bom, bom, bom.”
”Är du så sträng i dag, Agrippa”, sade klockaren, ”det är ju julen för handen.”
Varpå Agrippa, den hedningen, började en tirad mot Gud och prästerskap, som kunde komma hjärtat att darra i kroppen på en. Men klockaren höll sig tapper. Han ville ej förlora humöret.
”Vart skall du gå en sådan här dag?” sade då klockaren.
”Hem till käringen, förstås. Hon skall väl ha den glädjen att få hem mannen sin till jul. Och läsas böner skall det inte, men supas skall det. Hon skall ha sig en glad kväll, Prestbergskäringen.” Och han visade klockaren brännvinsbuteljen, som stack upp ur hans rockficka.
Agrippas stuga låg på trollberget strax ovan klockargården. Där uppe bodde flere fattiga hushåll, rätt löst och dåligt folk. Fick man nu brännvin dit upp, så skulle där bli ett leverne.
Och när klockaren sade Prestberg adjö, så gav han honom den förmaningen att gå försiktigt uppför branten, vägen var hal där. Varpå gamle Agrippa marscherade i väg utan att se sig för och hållande käppen i vädret. Ty en sådan dåre var han, och klockaren visste det, och det var därför han varnade honom. Och då han såg, att han föll och knäckte sin butelj, så visste han, att det var han, som vållat det. Så nu skulle det ej bli något drickande uppe på trollberget denna julkväll. Det ville han gärna bära ansvar för.
Men nu fick han se en lång rad tiggare på landsvägen, som togo av uppåt hans gata. Då dröjde han ej
