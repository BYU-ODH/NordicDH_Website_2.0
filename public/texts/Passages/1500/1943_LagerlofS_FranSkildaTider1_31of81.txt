vände åter till hemmet med alla sina ägodelar, liksom ändå erkännande, att han hade detta att tacka för allt. Och man förstod genast, att han förde med sig denna ståtliga ungflock, uppfostrad i vildmarkens vedermöda, för att betona sin mognad, sin manlighet.
Detta var vackert, men kunde man lita på honom? Hur länge skulle han stanna nu? Den, som rymt en gång, kunde göra om det, och då var det ej så visst, att han kom åter. Det var nog bäst att ta det säkra för det osäkra.
Man bjöd på havre och vatten inne i gåshuset. Den nykomna störtade in där och hela hans flock med honom, varpå dörren stängdes om dem med en viss omständlighet.
Sedan fångades de en för en och buros bort. Om en stund låg på slaktbänken i brygghuset en stor hög gäss med genomskurna nackar och ömkligt slankiga halsar.
Sådan var historien om grågässen, som kom igen var vår lika regelbundet som tranor och starar. De gamla tyckte mycket om att berätta den, men bland oss unga gjorde den aldrig synnerlig lycka. — Nej, det gjorde den verkligen aldrig.
1894.
LYKTAN.
En julberättelse.
Är det icke riktigt underbart, om man rätt tänker på det? Dagarna före jul, då är det ett stök och ett fläng och en brådska och en oro. Dammet flyger, kvastarna rusa över golven, viskor och trasor rasa bland möblerna, brodernålarna gnissla, och köken fyllas av baktråg och plåtar. Och det är detsamma både ute och inne, bråk och strid på gator och torg. Men så kommer då julen.
Och det blir stilla som genom ett trollslag. Man vet ej var det blev av allt detta, som störde och väsnades och arbetade och larmade.
Det ligger mer i detta än först kan synas, ty det gäller ej bara om våra rum och våra gator. Julen har nu sitt eget sätt att också komma in i hjärtat och ställa till rätta. Du skulle bara ge akt på den. Det är ting där inne, som synas vara alldeles på tok, så kommer julen, och så blir det som det bör vara.
När en gång julens stora och härliga krönika blir skriven, så lär det komma fram många historier om hur den vridit rätt vad som varit skevt eller snett. Till dess må envar prisa den, så gott han kan, med att tala om vad han hört om den, och icke fördölja det. Och se här en av de sägner, som man förtalt mig om julen.
Det var på den tiden, då ungt folk läste Tegnér och läste honom så väl, att de kunde utantill såväl Axel som Frithiof och flere av småstyckena. Då, som nu, funnos där människor, som bara ville grubbla och grubbla och kunde hålla på med det, tills de visste varken ut eller in. Då, som nu, funnos där sådana, som, då de voro riktigt i farten, kunde grubbla bort både kärlek och livslycka.
Och unge herr Leonard, han var riktigt i farten. Han hade grubblat ut, att han var sin fästmö ovärdig, att han ej längre kunde hålla henne bunden till att gå och vänta på en fattig karl som han, att han ej ville göra henne så olycklig som hon nödvändigt måste bli, om hon skulle gifta sig med honom.
Känner ni någon resande från det landet Ångest och den staden Betänksamhet? Se, därifrån var herr Leonard kommen, och dess vanor behöll han. När han kom i sikte av målet, som han jagat, vek han av från det, och den fyllda bägaren flyttade han undan sina läppar, innan han fuktat dem.
Den kära, gamla tösen med det ärliga ansiktet och det godmodiga lynnet, som varit hans barndoms käresta redan, höll av honom lika fullt och troget som någonsin. Men nu hade hon ej fått råka honom på väl ett år. Hon var guvernant söderut i landet, och han gick i Stockholm som extra i ämbetsverken. Då det nu låg räddhåga bakom varje rad, som herr Leonard skrev, och tvivel i varje kärleksbön, så började hon undra om han ännu älskade henne som förr. Huvudstadslivet kunde ju hava förändrat honom.
Ty hon kunde ej förstå, att den riktiga kärleken skulle kunna förmå sig att i varje brev bjuda henne friheten, och ej heller, att den kunde vara så rädd för att föra henne hän till ett liv av fattigdom och arbete.
Hon förstod honom delvis, men ej helt. Hon märkte, att han ofta sadlade utan att rida och gjorde sådd, där han ej gitte bärga in skörd. Men hon trodde detta höra till hans yttre väsen och ej till det djupast bestämmande hos honom. Se, han var en stor, stark karl med en präktig, manlig röst och ett förnämt, litet förbehållsamt sätt. Det var ej lätt att misstänka, att hans beslutsamhet alltid trampade ned i en dy av hänsyn och ovisshet, att han var en körsven, som ej tordes sätta vagnen i gång, därför att den då också kunde komma att välta.
Hade hon vetat detta riktigt, så skulle hon bara skrattat åt hans oroliga brev. Men nu, fastän hon visste, att han var en trogen människa i andra förhållanden, så tänkte hon, att kärleken var en sak för sig. Det var säkert så, att han önskade sig fri från henne, fast han ej sade det öppet.
Och så höllo de på att glida ifrån varandra, dessa två, som just tycktes skapade så, att de skulle uppväga varandra och jämna ut livet för varandra.
Det var just strax före jul, som det började se ut, som om hon lämpat sig efter hans idéer och upptagit tanken på att skiljas, och det hade hon gjort, den stackars, ömma varelsen, bara för att behaga honom. Då stormade herr Leonard av som i sken. Ty det låg riktigt för honom att få göra sig olycklig, det var hans lisa att få offra sig.
Och han tänkte: jag måste ge henne anledning att slå upp, jag måste slå ett raskt slag och befria henne ifrån mig.
Han gick på bal en kväll, strax efter det han fått ett dylikt litet försakelsebrev, och i stället för att kyssa det och förstå, att det hetaste kärleksbrev hon skrivit ej innehöll så mycken värme som dessa fattiga, förfrusna rader, så blev han retad av dem. Och då han kommit på balen, började han göra en av skönheterna sin kur.
Därvid valde han för sig den yppersta av dem alla, hon, som var både rikast och förnämast och mest omfladdrad. Ty han hade dock ett hemligt hopp, att han icke skulle få någon lön för riddartjänsten hos detta fina balblomster. Det fanns ännu något inom honom, som kom honom att vilja misslyckas i försöket, ty gick det inte, så skulle han liksom ha rätt att hålla fast vid den kära, gamla tösen. Det var som då skogsfjäriln kommer in i en trädgård. ”Kära, stora, ståtliga blommor”, säger den, ”det var ej här jag skulle vara, men jag vill dock försöka att lämpa mig. Livet borde ju vara lätt förtjänat bland en sådan rikedom. Man måste söka det bästa i denna värld, om det än icke är det roligaste.”
Men då han uppvaktat den fina blomman en stund, märkte han till sin stora förvåning, att hon liksom gav efter för honom, att hon ville låta sig vinnas och kuvas.
Då blev även han litet yr av leken. Hon var rent förföriskt vacker, och det var eggande att se, att hon liksom kom honom närmare och närmare, att hon blev honom alltmer underdånig.
Den kvällen kom han dock ej längre än till att kyssa hennes arm, just där handsken slutade. Han var ju icke fri, så han kunde icke tala om kärlek.
Då han kom hem från balen och riktigt kände hur motbjudande hela denna kurtis var honom, så blev han först fullt övertygad, att han gick på den rätta vägen. När han tänkte på att han ämnade gifta sig med en rik, bortskämd, nöjeslysten kvinna, för att hon, som skulle berett honom ett varmt och enkelt hem, skulle få frihet att övergiva honom, då kände han, att han en gång verkligen uppoffrade något för tösen, och var nöjd med sig själv.
Så skrev han uppsägelsebrevet till henne, så litet sårande och ändå så bestämt, som han kunde. Han berättade om balen och kyssen och gjorde ett stort nummer av detta. Han hade komprometterat den unga damen, måste åtminstone fria till henne för att se om hon ville hava honom, men på samma gång var han förtvivlad över att nödgas lämna henne, hans levnads bästa vän. Och han avbröt sig med utrop av ånger och tirader över sin fördömliga ombytlighet.
Han grät, medan han skrev, han tänkte sig som en rik hustrus fattige man, och han var olycklig nog för att en gång känna, att han handlade rätt.
Han hade kommit hem från balen vid fyratiden, och brevet med dess omskrivningar och utstrykningar, med dess utrop och halvsagda sanningar och milslånga omsägningar och kloka grymheter och fördolda smekningar, det tog sina tre timmar att skriva. Då det var färdigt,
