”Ja, det var rätt av dig, att du kom in”, säger jag, ”och du kan säga tant till mig nu, som du gjorde förr i världen, så känner du dig kanske tryggare.” Och hon tackar och kysser mig, och jag undrar vad syster skulle säga, om syster såge oss.
”Men vad är det, som du är rädd för?” frågar jag än en gång, och då berättar hon, att hon och Maria Liljedal en gång hade suttit och talat om livet efter detta, och som riktigt goda vänner ibland göra, hade de lovat varandra, att den, som först dog, skulle vända tillbaka och tala om för den andra hur det var där borta på andra sidan. ”Det där var ju bara barnsligheter”, säger jag. Men hon svarar, att de hade lovat det heligt och högtidligt, och i förmiddags, då hon hade fått höra, att Maria var död, hade hon genast tänkt på detta och blivit rädd för att hon skulle hålla sitt ord. Hon hade inte kunnat få den döda ur tankarna på hela dagen. Hon var viss om att Maria nu befann sig i hennes närhet. Då mörkret föll på, blev hon så ifrån sig av skräck, att hon inte hade kunnat stanna i sitt rum. Det prasslade utanför fönstret, och det rasslade i kakelugnen, och vart ögonblick hade hon väntat att få se den döda.
Jag tänker för mig själv, där jag ligger, att det inte är något annat än blåsten, som har prasslat och rasslat, men syster förstår nog, att det inte är lönt att resonera med den, som håller på att gå från vettet av skrämsel. Därför säger jag bara till henne, att hon skall gå och hämta lakan och täcke inne i sitt rum och sedan bädda åt sig inne på min soffa. ”Där kan du sova i god ro”, säger jag. ”Hit kommer inga spöken!”
Lilly somnar så snart hon har lagt ner huvudet på kudden, men jag ligger länge vaken och tänker på henne, som är så svag, att livet är slut för henne, redan då hon är fyrtio år, och på Maria Liljedal, som har måst gå bort från sju små barn, och på syster, som sliter ut sig, så att det kanske snart är förbi med syster. Och ju längre jag tänker på allt detta, desto mer bedrövad blir jag, men till sist somnar jag ifrån alltsammans.
Nu på morgonen — ja, syster vet, att jag aldrig har velat tro på spöken och gengångare — men nu skulle jag i alla fall nästan vilja påstå, att Maria Liljedal har varit inne i rummet i natt och viskat i mitt öra, medan jag sov. För vet syster, att i samma ögonblick, som jag vaknade, hade jag klart för mig vad jag skulle säga och göra för att ställa en smula till rätta det, som har gått på tok den sista tiden. Jag vet rakt inte var tanken kom ifrån, för jag har inte förut tänkt något ditåt. Det var alldeles, som hade den runnit upp i en annan hjärna än min egen.
Då jag har burit det här långa brevet på posten, vet syster vad jag då gör? Jo, först har jag litet smått och gott att ställa med, men då jag kommer i ro för mig själv, ämnar jag ta fram mitt tapisseri, som jag stoppade in i min byrålåda, då jag fick höra, att Lilly hade fått rummet, och börjar brodera igen. För i dag, vet syster, är jag i bättre humör, än jag har varit på länge. Jag vet ju rakt inte om jag skall lyckas, men jag får åtminstone företaga mig något. Att sitta stilla med händerna i kors och se på hur alla rusa i fördärvet, det har aldrig passat
Systers trofasta Agathe.
Cornellska stiftelsen 27 mars 1900.
Älskade Fredrique!
Syster skriver, att syster har blivit orolig över mina planer och att syster hellre vill ha det, som syster har det, än att jag skulle ställa till några ledsamheter för Lilly Liston. Syster skall vara alldeles lugn. Jag ställer visst inte till något ledsamt för henne. Lilly Liston är en ganska snäll och beskedlig människa, fastän hon har blivit litet konstig av att jämt ha goda dagar och inte behöva arbeta på allvar. Om jag hjälper henne av med hennes konstighet och på samma gång skaffar syster ett gott hem, tycker jag inte, att jag är att klandra.
Det var förra onsdagen jag sist skrev, och jag skall nu tala om, att så snart jag hade stoppat ner systers brev i en brevlåda, gick jag upp till färgar Liljedals för att se hur det stod till där, och att jag, då jag gick därifrån, hade det yngsta barnet med mig. Det var omöjligt att göra annat. De hade en barnjungfru, som var fjorton år gammal, och en köksa, som var sextio, och ingen av dem förstod sig på att sköta ett så litet barn. Och även om de hade vetat hur de skulle hantera det, hade de nog att ställa med ändå. De hade ju de sex andra att ta vara på. Färgarn själv satt inne hos den döda och var som förstenad av sorg. Jag gick in till honom och frågade om han ville låta mig ta hand om det minsta barnet, men han svarade mig inte en gång. Jag tror inte, att han förstod vad jag sade.
Gossen somnade i sin vagn, medan jag sköt honom till stiftelsen, och när jag gick och såg på hans lilla rosiga ansikte, kunde jag inte låta bli att önska, att jag hade varit fyrtio år och hade kunnat bli en andra mor för honom. Det är besynnerligt, att somliga ha en riktig skräck för lyckan. Man får lov att bruka både list och våld för att tvinga dem att ta emot den.
Jag körde barnvagnen över förstukvisten in i korridoren och stannade med den utanför Lillys dörr. Där lät jag den stå och gick ensam in till Lilly.
”Nu måste du göra mig en tjänst, Lilly”, sade jag och berättade för henne, att jag hade varit hos Liljedals och hur hjärterörande det hade varit att se de stackars moderlösa barnen. Jag talade också om, att barnjungfrun, som skulle hålla ordning på hela skaran, var en fjorton års tös och att jag hade tagit det yngsta barnet med mig, för att det inte måtte förgås av vanskötsel.
Syster kan inte tänka sig hur skrämd Lilly blev. ”Men tant vill väl inte, att jag skall sköta om barnet”, sade hon och såg ut, som om hon vore färdig att rymma. ”Ånej”, sade jag och skrattade, ”då tror jag nästan, att det hade varit bättre att låta honom stanna hos den fjortonåriga. Men saken är den, att det hör till reglerna för stiftelsen, att ingen av oss får ha små barn boende hos sig. Stiftelsen är ju inrättad för gamla människor, som böra ha det lugnt och fredligt och inte få störas av barnskrik. Gör mig nu bara den tjänsten och säg, att det är du, som har tagit dig an barnet, därför att du har varit god vän med modern. Du skall inte behöva ha det minsta besvär med gossen fördenskull, det lovar jag dig. Men, ser du, dig tycka alla om, och om du säger, att du vill ha gossen här, kommer ingen att sätta sig däremot. Det blir ingen anmälan hos rådmannen, om så gossen skulle skrika hela nätterna. Inte en gång rådmanskan kommer att skvallra för mannen.”
Jag såg nog, att hon inte tyckte om förslaget, men antingen ville hon inte göra mig emot, eller också tänkte hon kanske på att det var hennes döda väns barn. Hon kom sig inte för att säga nej. Och jag väntade inte länge på svaret, utan jag öppnade dörrn och sköt in barnvagnen i rummet.
”Nu är jag tvungen att gå min väg en stund för att skaffa hem mjölk och kärl att värma den i”, sade jag. ”Men han sover så gott, att jag hinner nog tillbaka, innan han börjar röra på sig.”
Därmed skyndade jag min väg och var borta, innan hon kom sig för att ropa mig tillbaka.
När jag vände åter, var hela Cornellska stiftelsen, från vaktmästarhustrun till gamla fru Malmén, som inte kan gå utan skjuter sig fram i en rullstol, församlad omkring barnvagnen. Allihop voro alldeles ifrån sig av beundran över Lilly, därför att hon ville ta vård om sin döda väns barn. Och det var rörande att se hur glada alla de gamla voro åt barnet. Gossen var vaken, och de hade tagit upp honom ur vagnen, och alla ville känna och lyfta på honom. Han gick ur famn i famn.
Det var en duktig pojke. Han höll sig kapprak, då han satt på armen, och var inte rädd för alla de rynkiga, gamla ansiktena, som han hade omkring, utan skrattade åt oss, som om vi voro några lustiga leksaker. När han hade suttit en stund på armen hos alla de andra, sträckte han sig mot Lilly och ville också till henne. Jag skyndade
