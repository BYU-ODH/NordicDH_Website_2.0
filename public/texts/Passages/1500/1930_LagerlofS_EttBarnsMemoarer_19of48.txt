under armen, som de smyger sig till att sätta in i köket.
Och mamsellerna Myrin bor i ett stort och trevligt rum, och de sitter alltid så fina och oppklädda i var sin korgstol och väntar främmande och vet inte det minsta om det, som har blivit insatt i deras kök. Båda två är klädda i stora mantiljer och svarta tyllmössor, men mamsell Marie Myrin är lång och vithårig och har fingrarna ihopböjda av gikt, och mamsell Rora Myrin är liten och mörk och har friska händer, så att de är lätta att hålla isär.
Och så snart som mamma kommer in till mamsellerna Myrin, börjar hon på att beundra deras gardiner och deras dukar och deras antimakassar och deras sängtäcken. Mamsellerna Myrin har gjort alltihop själva, och alltsammans är tillverkat i fjällstickning. Och rätt som det är, börjar mamsell Rora på att berätta hur många dukar och gardiner som de har under beställning. Det är mer, än de kan hinna med. Det är alldeles märkvärdigt vad alla människor i Östra Ämtervik är förtjusta i fjällstickning, säger de. Och då passar mamma på att tala om, att hon är kommen opp just för fjällstickningens skull. Hon skulle så gärna vilja ha en stor, rund duk till bordet, som står framför salssoffan. Det är ett alrotsbord, säger mamma, och skivan är så vacker, att hon ville akta den för repor. Det vore så bra att ha en duk att lägga över den. Men kanske att mamsellerna Myrin hade så mycket arbete, så att det inte lönade sig att beställa en duk av dem.
Mamsell Marie ser litet tveksam ut, men mamsell Rora är mer beslutsam, och hon skyndar sig att dra ut en byrålåda, som är full opp till randen av fjällstickning. Mamma har bara att välja, hon kan få så många dukar hon vill. Och mamma blir så glad över att hon inte behöver fara hem tomhänt. Hon nöjer sig inte med att köpa en duk till det runda bordet, utan hon köper också två antimakassar till gungstolarna.
När detta är avgjort, så vill mamma ta avsked, men då säger mamsellerna Myrin, att när hon har gjort en sådan storhandel, så ville de då bjuda på kaffe. Mamma krusar emot, men det hjälper inte, utan hon blir tvungen att stanna.
Mamsellerna Myrin har en bror, som är en rik brukspatron och bor på Bada bruk i Lysvik. Och brukspatron Myrin har tre döttrar, som ibland brukar komma och hälsa på sina gamla fastrar, och då har de alltid med sig en förfärlig mängd kaffebröd och kakor, för att fastrarna ska ha något fint att bjuda sitt söndagsfrämmande. De är så frikostiga, de där brorsdöttrarna, så att mamsellerna Myrin behöver inte baka småbröd på hela året.
Och när nu kaffebrickan kommer in, så blir vi ju så glada, både Anna och jag, för det står en stor skål med kakor och bakelser mittpå brickan, och de ser så förfärligt goda ut. Men mamma börjar genast tala med mamsellerna Myrin om deras snälla brorsdöttrar, och hon undrar när de sist var och hälsade på hos dem. Och så talar mamsellerna Myrin om för mamma, att de inte hade varit där på besök sedan ett år i höstas.
Och mamma tar inte annat småbröd än ett par torra skorpor till sitt kaffe, och oss förmanar hon, att vi inte ska vara glupska och lägga fullt med kakor kring kaffekoppen. Vi får lov att komma ihåg, att mamsellerna Myrin själva kunde vilja få något med av de goda kakorna, som de hade fått av sina brorsdöttrar.
Och när mamma säger så, så tar vi förstås bara ett par av de allra minsta kakorna.
När vi sedan kommer hem igen, så är vi ändå så belåtna med att vi har varit i kyrkan. Fastän vi inte har fått sjunga psalmer och inte har hört predikan och inte tordes äta mer än ett par små kakor hos mamsellerna Myrin, så känner vi det ändå, som om mamma skulle ha rätt, när hon säger, att det är gott att tillbringa några timmar i Guds hus.
KYSSEN.
Och vi tycker, att det är så förfärligt tråkigt, att Aline Laurell vill flytta ifrån oss nu i höst.
Aline säger, att hon inte har tillräckligt med kunskaper för att läsa med oss längre. Hon kan bara lära oss franska, och vi borde ju också få undervisning i engelska och tyska. Och inte heller är hon så slängd i att spela piano, som hon borde vara. Och det är vackert av Aline, att hon vill flytta, därför att vi ska få bättre lärdom, än hon kan ge oss, men vi tycker, att det är tråkigt i alla fall.
Aline har en kusin, som heter Elin Laurell, som hon tycker mycket om. Hon kan både engelska och tyska, och hon ska vara styv i pianospelning. Aline har ställt om så, att Elin Laurell ska komma hit och bli vår guvernant, när som hon själv flyttar. Men vi har hört, att Elin ska vara tretti år, och när hon är så förfärligt gammal, så vill hon nog inte leka med oss och klä ut sig och vara med om allt lustigt som Aline. Och inte heller är hon vacker. Jag har sett henne en gång på ett kalas hos pastor Ungers i Västra Ämtervik, och jag tyckte, att hon var bra ful.
Aline själv ska flytta till Västra Ämtervik och bli guvernant för småbarnen Unger. De är inte på långt när så gamla som vi, så att dem tror Aline att hon kan läsa med. Och fru Unger i Västra Ämtervik är Alines moster, och Aline tycker så förfärligt mycket om henne, så att vi undrar om Aline flyttar ifrån Mårbacka, därför att hon hellre vill vara hos sin moster.
Emma Laurell får inte flytta med till Västra Ämtervik, utan hon ska stanna här på Mårbacka några månader och läsa för Elin. Nästa år ska hon flytta in till sin mamma i Karlstad och gå i en flickskola. Och vi är glada, att åtminstone Emma får bli kvar, för hon är som en syster för oss. Vi kan inte få i vårt huvud, att inte Emma Laurell är född här på Mårbacka.
Och jag tror inte, att pappa och mamma tycker om, att Aline vill flytta. De säger ingenting, men Anna påstår, att det är ingen av dem, som tror, att Aline flyttar, därför att hon har för litet kunskaper. De inbillar sig, att det är något, som ligger bakom. Och det tror jag med.
Det har kommit så hastigt på med den här flyttningen. I våras, när Aline for hem till Karlstad, var det inte tal om annat, än att hon skulle fortsätta att läsa med oss. Och på samma sätt var det, när hon kom tillbaka från sommarlovet i augusti.
Aline kom hit till pappas födelsedag, som hon brukar, för hon tycker, att det inte finns något, som är så roligt som att fira den sjuttonde augusti på Mårbacka. Och hon var så livad som helst både den dagen och hela tiden efteråt, så länge som de främmande: Afzelius’ och Hammargrens och Schensons och fru Hedberg och morbror Kristofer, var kvar. Men så snart som de var resta, började hon tala om att hon inte längre dugde att läsa med oss och ville flytta.
Och vi barn tycker, att Aline är sig så olik. Alltsedan hon sa opp sig, är hon så ömtålig och häftig. Det är, som om hon vore ovän med oss allihop. Och när jag ska ha en spellektion för henne, är jag riktigt rädd. Jag har alls inga anlag för pianospelning, men pappa och mamma tycker ändå, att det vore bra, om jag kom så långt, att jag kunde spela en vals eller en fransäs på en bjudning. De säger, att det har en glädje av, hur gammal en än blir. Och förr i världen så hade Aline tålamod med mig och min spelning, men nu blir hon ond för det minsta fel.
Och tänk, att nu i dag, när vi ska börja våra eftermiddagslektioner, så passar inte Aline på tiden! Och det har aldrig förr hänt under de fyra år, som hon har varit guvernant på Mårbacka, så att vi blir riktigt bekymrade. Vi ska ha räkning, och vi tar fram våra griffeltavlor ur bordlådan och formerar grifflarna, medan vi väntar. Och Anna säger, att när hon gick igenom sängkammarn för en stund sedan, så satt Aline där och pratade med mamma, så att hon kan då inte vara långt borta.
I alla fall kommer inte Aline opp till oss, förrän klockan är en kvart över två. Och vi ser strax, att hon är röd över hela ansiktet, såsom hon brukar bli, när hon har huvudvärk. Hon slår opp i räkneboken och säger oss vad vi ska räkna, men så snart som det är gjort, så kastar hon sig raklång ner på barnkammarsoffan och börjar storgråta.
Inte ett ord säger hon, utan bara snyftar och gråter, så att hela kroppen skakar. Och inte ett ord säger
