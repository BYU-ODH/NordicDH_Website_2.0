Han såg svamparna i färd med att förstöra det, som var fulländat, på det att nya växter måtte få känna levandets glädje. Han förstod lagarna för samarbetet i myrstackarna och gav akt till larvernas förklädnadskonst. Han såg allt och visste allt. Plötsligt började han vissla åt fåglarna, och han kunde locka dem till sig. Det rörde sig inom honom minnen från dagar, som han ej sett. Det var som genljud av drömmar, skogsmannen, naturvarelsen vaknade inom honom. Själva hans gång blev lätt, smidig, glidande, de vilda djurens gång. Och liksom han satt sig i besittning av ett fäderneärvt konungarike, trädde han in i de anlag och färdigheter, som ärvts ned till honom genom sekler.
Då förstod han, att vildmarken var den värld, där han skulle bliva lycklig, och han prisade Gud, som tillåtit den stora modern naturen att återföra honom till sitt modershjärta.
1893.
KOPPARKITTELN.
Tösen från Galgträsksätern stod och hörde på hur kopparkitteln kokade. Det var en mycket gammal kopparkittel med runrand om kanten och ett par rävhuvuden av brons fastnitade på ömse sidor. Den var ej särdeles stor, men väl hållen, utan bucklor. Tösen hade kärlek till den. Blank som en sol, röd som en ros ville hon se den.
Då hon först kom i tjänst på bruket, hade den kitteln så att säga varit den enda där, som hon kände av gammalt. Och det var ingen småsak att komma flyttande ned till Duvnäs stora bruk från en liten stuga, som hängde på en bergklint med vild skog nedanför, ovanför och runtom och en mörk sjö djupt, djupt under. Månntro hon kände det hemskt, tösen, när hon skulle gå på slät, öppen mark och bo i ett vitt hus, stort som en kyrka? Månntro hon blev vimmelkantig och gick vilse i de många rummen och störtade in i speglarna och tappade målet av häpnad över ljuskronorna? Ja, det var visst. Hon längtade hem, så hon höll på att bli tokig.
Kopparkitteln var urgammal. Det gick an, om den ej var av dvärgasmide. Tösens mormorsmor hade hittat den nere i Galgträsket. Hon hade varit en trollkäring och kokat trollörter i den. Sedan hon dött, hade ingen velat begagna kitteln, utan den hade varit undansatt på vinden. Tösen mindes hur hon legat och skrämt upp sig med tanken, att Galgträskkäringens kokkärl låg där uppe bland trasor och sopor. Då mor funnit på att sälja kopparkitteln till brukspatronen på Duvnäs, hade de alla varit glada. Det var, som om de haft en arg hund bunden på vinden. Nu behövde de ej vara rädda för att han skulle slita sig lös och börja bitas.
Hon hade varit svaghjärtad av sig som barn och rädd för allting. Men då hon gått och läst, slog hon om. Det fanns inte det ting till, som hon fruktade. När så tösen kom till bruket och blev som mest hemsjuk, blev kitteln hennes vän. Hon hade inte kunnat ana det i de gamla tiderna.
Kitteln hade intet riktigt anseende här på bruket heller. Gott rykte är svårt att återvinna, då det är förlorat. Han stod i brygghuset, och det värmdes vatten i den. Tösen var hjälppiga i ladugården och skulle skölja ren mjölkkärlen. Sålunda kom hon att handskas med kitteln varje dag.
Det dånade i kitteln, då den kokade. Det ringde i den som i en kyrkklocka. Det var också en stämma i den, som lät som sång. Det var den tösen lyssnade efter. Kitteln sjöng för henne fyra ord. Hon hörde dem alldeles tydligt. De retade henne, men varje dag lyssnade hon efter dem.
Då hon hörde dem, kastade hon på huvudet. Det ostyriga småhåret runtom pannan for ned i ansiktet, men nässpetsen pekade uppåt än mer avgjort än förr. Hon ryckte kitteln av elden och hällde vattnet i diskbaljan likt en, som inte ville låta göra narr av sig.
Men nästa dag stod hon åter lyssnande. Först var det ett dovt sorl nere i kitteln. Det steg och sjönk, men det var ingen mening i det. Så var det ett kvidande, ett skvalpande som vid en sjöstrand, ett porlande som i en skogsbäck. Hon stod hjärtängslig och lyddes. Kanske hon bara hört miste de andra dagarna. Så kom ett starkt, segerrikt dån som av stora kyrkklockor. Hon hade väl hört miste, det var ingenting annat. Just då kommo de, mitt uppe i klockklangen, med ett vinande, som om vinden burit fram dem fjärran från, de fyra orden: ”Du skall ta arv. Du skall ta arv.” Om och om igen. Det stod inte till att tvivla på.
Hon förstod det inte, men var gång kitteln verkligen kom till att sjunga, blev hon rasande. Brygghuset blev henne så lett, så hon skulle velat riva ned det. Usch, tänk bara på den stora ugnsmuren! Den var sotig och upptog halva rummet. En stor askhög låg på spishällen, järnluckan till bakugnen var förbränd och snedvriden. Stora oflyttbara järngrytor voro insatta i muren. Var och en av dem hade sin eldstad och sin rökhuv, ur vilken sotet hängde ned i trådar och flikar. Men vid västanväder slog ändå all röken in. Därför var ingen hjälp.
Golvet var minsann styggt, det ock. Stora stenhällor, voro inlagda härs och tvärs, hur det kunde falla sig. Mellan dem voro breda, jordfyllda springor, ur vilka det steg en frän lukt. Nästan alltid stod där vatten och sinade, liksom det oftast fanns en blodpöl borta vid slaktbänken. Väggarna hade mossa i fogarna. Nyss avflådda kalvskinn voro uppspikade på dem. Bryggkar och bykkar, spann och tinor, halta bänkar, ugnsrakor och viskor voro spridda runtom. Tösen trivdes gott här, utom då kitteln sjöng. Då blev hon arg på alltihop.
Det var just troligt, att hon hade arvegods här på gården. Troligt också, att hon skulle få ut det.
Hon visste nog hur det alltid hade varit mellan hennes folk och bruksfolket. Där uppe vid sjön hade de det stenigt och fattigt med knappt en åkerlapp. Här nere vid älven var det ljust och lövgrönt och slätt med stora åkrar. Här hade torpfolket i alla tider lagt ner allt sitt arbete.
”Du skall ta arv”, sjöng kitteln. ”Du skall ta arv.”
Om vintern var det detsamma, fastän de inte gingo här på dagsverke. Då fällde de träd, klövo ved och byggde kolmilan. Och hit skulle kolen, hit skulle allt, endast fattigdomen blev kvar hos torparfolket.
Allt skulle hit. Inte bara det människor kunde befalla över. Vart tog vattnet i Galgträsket vägen? Vattnet gick till sjön, och sjön blev till älven, som drev bruket. Men var inte då vattnet hennes och hennes folks? Jo, det kunde hon inbilla sig!
”Du skall ta arv”, sjöng kitteln. ”Du skall ta arv.”
Hon fick lust att vräka kitteln i sjön. ”Vad skall jag ärva?” röt hon.
Så blev det en dag lugn i hennes själ.
”Det är mig så ött”, sade hon. ”Det som skall ske, det kan inte undgås.”
I detsamma gick en liten fet herre förbi brygghusfönstret. Anna Maja från Galgträsket såg efter honom förstenad, rent förstenad. Var det den meningen?
Gårdsfolket började komma underfund med vilka tankar där rörde sig hos tösen. Hoho, det var spått henne, att hon skulle bli brukspatronessa! Se, nu kunde man förstå varför brukspatronen måst gå ogift, tills han nått upp emot de femtio.
Ledsamma historier för övrigt, som gingo om brukspatronen och hans frierier. Han försökte allestädes och fick ja ingenstädes. Och detta fastän han var rik och en snäll karl. Tjänarna skyllde allt på gamla frun.
Visst var det, att hon höll honom kär, gamla frun, men hon skämde ock bort honom, mer än lovligt. Han var van vid kalasmat var dag nu, och hon hade fått honom sådan, att han knappt gitte se åt den raraste mat. Men den första flicka han friade till i sin ungdom tog gamla frun i huset för att se vad hon dugde till. Och hon prövade henne så med arbete och vaka, att hon reste efter åtta dagar. På samma sätt gick det med ett par andra, ingen stod ut. Nu hade brukspatronen blivit gammal, och nu friade han på var gård och fick nej allestädes. Ty den där provtiden hos modern, den kunde han inte undvara. Han måste ha en hustru, som kunde stå ut med matlagningen. En sådan en skulle han ha som gamla frun, som fräste och stekte natt och dag. Som om det nu låg så stor vikt vid sådant. Som om en inte skulle dö, hur väl en än plägade sin kropp. Höll det sjukdomar borta, det ätandet, eller ålderdomen eller missmodet? Höll det kvar vänheten i ansiktet eller håren på huvudet? Gjorde det?
Nu mente de, att brukspatron Dahlberg kunde göra som de granntyckta prinsessorna i sagan: lova bort handen och bruket åt envar, som kunde gå igenom provet. Så kunde ju tösen från Galgträsket försöka sin lycka och efter henne alla torpartöserna.
Drängar och pigor gjorde narr av henne, men hon brydde sig inte om dem ett grand. Hon beredde sig på kallet sitt. Hon kammade håret slätt, drog ihop hålen på kläderna och kom inte inrusande i
