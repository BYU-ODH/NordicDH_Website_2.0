sjuklig, att hon inte kunde försörja sig själv. Och som hon ingenting ägde, var det nödvändigt att ta in henne här på stiftelsen, för annars skulle hon falla fattigvården till last. Men då hon hade sagt detta, gjorde jag mig dum än en gång. ”Rådmanskan kan väl aldrig mena den Lilly Liston, som är dotter till mor Pettersson, min gamla hjälphustru?” sade jag. ”Jag trodde, att det var fråga om någon, som hörde till stadens bättre familjer.” Detta sade jag, därför att jag vet, att det står i borgmästarinnan Cornells testamente, att stiftelsen är avsedd för ålderstigna fruntimmer av stadens gamla borgarfamiljer. Rådmanskan blev än mer förlägen, men hon måste ju erkänna, att det var den Lilly Liston, som det var fråga om. ”Ja, då förstår jag inte vad hon har här att göra”, sade jag, men mer sade jag inte, för jag förstod, att allt var avgjort. Jag tog bara och rullade ihop mitt arbete, lade in det i papper och stoppade ner det i min byrålåda. ”Vad är det för vackert arbete, som fru Schwartz håller på med?” sade rådmanskan. Jag talade om, att jag hade ämnat bestå ny klädsel till fasters gamla länstol, för att den skulle kunna stå i systers rum, men eftersom syster Fredrique inte fick flytta hit, så fick länstolen stå, som den stod. ”Det blir kanske snart någon ny ledighet”, sade rådmanskan. ”Å ja, det kan nog hända”, sade jag, ”vi gamla ha inte så många år att räkna med. Det är därför, som vi äro noga med att få vara tillsammans med våra kära under den korta tid, som står oss åter.”
Syster tycker kanske, att jag sade för mycket till rådmanskan. Syster säger alltid, att den fattige skall vara försiktig, men jag tror, att när man har rätten på sin sida, så kan det vara lika så gott att sjunga ut. Och rädd kan jag i alla fall aldrig lära mig att bli.
Ja, syster, vi två äro vana vid missräkningar, men jag får säga, att detta var en av de svåraste, som någonsin drabbat
Systers bedrövade Agathe.
Cornellska stiftelsen 20 mars 1900.
Älskade Fredrique!
Jag har inte meddelat mig med syster på en hel månad, men syster har nog förstått varför jag har tegat. Det har ju inte hänt annat än sådant, som har varit att förarga sig åt, och det har varit bättre för syster att slippa att höra något om det. Men i går och i natt har det tilldragit sig saker, som möjligen kunna intressera syster. Inte för att jag vill väcka några nya förhoppningar, men det kan ju roa syster att följa händelsernas gång.
Syster, som har ett så förträffligt minne, kommer kanske ihåg Lilly Liston från hennes skolår. Hon gick i samma klass som Alice, min äldsta flicka, och Alice var så fästad vid henne, att hon jämt tog henne med sig hem. Syster brukade kalla henne ”flickan med ögonen”, och det är just vad man skulle vilja kalla henne än i dag.
Jag skall aldrig förlåta henne, att hon har trängt sig in på systers plats, men jag får medge, att när man ser henne in i ögonen, kan man just inte komma sig för att tänka något ont om henne. Hon har ännu sådana där långa ögonhår, som barn bruka ha, och tunga ögonlock, som hon oftast håller sänkta, men då hon slår upp dem, är det, som om man såge in i ett mörkt valv, där en liten Guds ängel flaxar omkring som en fångad fågel, yr och hjälplös och ur stånd att finna sig till rätta. Ja, syster minns kanske, att så var det, då hon var barn, och så är det än i dag, fastän hon är över fyrtio år.
Hon har alltid haft ett fint och behagligt ansikte, det måste jag också erkänna, men det skulle väl inte ha hjälpt henne stort, om inte ögonen hade varit. Jag kommer ihåg, att syster brukade säga, att när den flickan kom in i bagarboden, måste syster sticka till henne två kakor, då andra barn bara fingo en. ”Hon är en sådan hjälplös liten Guds ängel”, sade syster. ”En kan inte se på henne utan att få ett styng i hjärtat.”
Och det var nog så med fler än syster. Hennes mor kände också det där stynget, var gång hon såg på flickan, och hon kunde inte förmå sig att låta Lilly växa upp till en tarvlig och enkel människa som hon själv utan släpade ut sig för att skaffa henne fina kläder och hålla henne i flickskolan. Aldrig hade modern hjärta att låta henne hjälpa till med något arbete i hemmet, och ungefär på samma sätt var det i skolan. Lärarinnorna voro milda mot henne, och kamraterna viskade svaren i hennes öron, räknade hennes tal och skrevo hennes skrivningar.
Sedan hon slutade skolan, har hon varit guvernant i fina hus, och överallt ha de varit förtjusta i henne. Husbondefolket ha gjort allt vad de ha kunnat för att vårda sig om henne, och barnen ha arbetat av sig själva, därför att de ha tyckt om henne. Sträva och slita har hon aldrig behövt göra, och nu, då hon är fyrtio år, är hon så klen, att hon inte längre står ut med att förhöra ett par barn deras läxor. Hon är så svag, sägs det, att hon inte tål att se barn. Hon faller i gråt, bara ett barn kommer in i hennes rum. Det där är sådant, som nuförtiden kallas nervositet, och jag undrar ju inte på att den blir sjuk, som har gått, ända tills hon blivit fyrti år, utan att ha arbetat ordentligt varken med kropp eller själ.
Jag förstår nog, att det är de fina herrskaperna, som hon har varit hos, som ha lagt sitt mäktiga ord för henne hos rådmannens, och det är nog de, som ge henne pengar till mat och kläder. Det är ju gott för dem, att de slippa att också hålla henne med husrum.
För tre veckor sedan var jag så glad, vet syster, därför att det sades, att hon inte ville komma hit till stiftelsen. Stackarn bodde hos en fattig lärarinna här i stan, som hade varit kamrat till henne, och hos henne ville hon stanna, fastän den andra rakt inte hade råd att underhålla henne. Hon ville inte ut till oss gummor. Det blev gråt och hysteri, bara man talade vid henne om stiftelsen. Hon ville inte vara något fattighjon. Hon hade alltid tyckt, att vi gummor sutto som fångar bakom våra små fönsterrutor. Och så var hon rädd för oss. Hon trodde nog, att det var några gamla häxor, som bodde här på stiftelsen, och att vi skulle lägga henne i en kittel och koka henne.
Fröknarna Suhme, som ha varit hennes skolkamrater, de liksom min Alice, gingo här ett par dar och gjorde i ordning rummet åt henne. När de vandrade genom korridoren, hörde jag, att de talade om att de troligen gjorde sitt arbete förgäves, för de skulle nog aldrig kunna få henne att flytta hit. Jag gladde mig förstås och gjorde mig förväntningar, som jag alltid gör, men jag tordes inte skriva till syster om detta för att inte väcka förtidiga förhoppningar.
Och det var väl, att jag inte skrev, ty för fjorton dar sedan kom hennes nåd i alla fall hitflyttande. Det gick så till, att rådmanskan förde henne hit i sin egen vagn och fröknarna Suhme togo emot henne här. Och systers rum — jag kommer att kalla det systers rum så länge jag lever — såg mycket inbjudande ut, med dukat kaffebord och tänd brasa. Jag satt vid fönstret, då hon kom åkande. Det syntes nog, att det inte smakade henne att komma hit. Hon vände sig mot rådmanskan, då vagnen stannade, och jag förstod, att hon sade något sådant som att i detta hus ville hon aldrig stiga in. Men rådmanskan tog ett ganska resolut tag i henne, och Suhmarna kommo ut på förstukvisten för att ta emot henne, och hon tordes väl inte sätta sig upp mot dessa, som äro de finaste i stan, utan hon steg ur vagnen och gick in i huset.
Hur de sedan krusade och jollrade med henne, vet inte jag, men stannade gjorde hon, och hon är kvar ännu. Och det är inte underligt, att hon stannar, för knappt var hon inne på stiftelsen, förrän de gamla fruntimren blevo lika så förtjusta i henne, som människor bruka bli, och började skämma bort henne, såsom hon brukar bli bortskämd. Dagen efter sedan hon hade kommit, var Alma Johansson inne hos henne, packade upp hennes koffert och lade i ordning i hennes lådor. Fru Linroth, änka efter fabrikör Linroth, går in och eldar åt henne om morgnarna, så att hon inte skall behöva stiga upp i oeldat rum, och var förmiddag är det någon, som bjuder på elvakaffe för hennes skull.
Vad mig beträffar, så försäkrar jag syster, att jag inte krusar och ställer mig in som de andra. Jag har varken hållit kaffebjudning för henne eller varit
