om hon hade fått sådana nyheter.»
Schagerström gav honom ett otåligt ögonkast. Han gick in i salongen, men kom strax tillbaka.
»Jag har sagt dem, att sammanträdet måste uppskjutas på en vecka», sade han.
»Kom nu!»
Det vore synd att säga, att bruksbokhållar Nyman hade någon särdeles angenäm resa, då han i Schagerströms sällskap färdades neråt Värmland. I synnerhet pinades han av att han hade ljugit om branden och ville gärna ha bekant sin nödlögn för Schagerström, men tordes inte.
»Om jag talar om för honom, att det inte finns några innebrända eller hemlösa», tänkte han, »så vänder han tvärt tillbaka till Stockholm. Det är den enda hållhake jag har på honom.»
Han undrade om det inte kunde vara någon möjlighet att få Schagerström på andra tankar, och fördenskull lät han tungan löpa och berättade en hel mängd småhistorier ifrån bruken. Det var gamla trotjänare, som hade fällt roliga och träffande yttranden, det var sluga kolkörare, som hade lurat oerfarna inspektorer, det var rykten om att man hade upptäckt stora malmfyndigheter i närheten av Gammalhyttan, det var skildringar från en auktion, där ofantliga skogsvidder hade gått bort för rent vrakpris.
Han talade liksom för att rädda livet, men Schagerström, som måtte ha tyckt, att Nymans bemödanden att väcka hans bruksägareintressen blevo alltför tydliga, avbröt honom.
»Jag kan inte behålla mina egendomar. Jag ämnar skänka bort dem. Disa skulle inte tro, att jag sörjde henne, om jag toge emot allt det där.»
»Du borde inte ta emot det som en glädje, utan som ett kors», sade bruksbokhållarn.
»Jag orkar inte», svarade Schagerström i en sådan ton av förtvivlan, att den andre inte vågade fortsätta.
Nästa dag fortgick det på samma sätt. Bruksbokhållarn hade väntat, att Schagerström skulle krya till sig, då han kom ut ur staden, då han såg sig omgiven av åkrar och skogar, men ingen förbättring märktes. Han började verkligen bli orolig för sin gamle kamrat.
»Han gör det inte länge», tänkte han. »Så snart som han har gjort sig av med arvet, kommer han att lägga sig ner och dö. Han är alldeles förstörd av sorg.» Och det var verkligen inte bara för att rädda sin egen plats utan också för att hjälpa den forne vännen, som han än en gång sökte bringa honom på andra tankar i fråga om arvet.
»Tänk på alla dem, som har arbetat för att skaffa ihop den här förmögenheten!» sade han. »Tror du, att de har gjort det bara för sin egen skull? Nej, deras mening var, att när så mycken makt blev samlad på en hand, så skulle därmed kunna åstadkommas något stort, något, som vore till nytta för hela provinsen. Men du vill stycka och skänka bort. Det kallar jag samvetslöst. Jag tycker inte, att du har rätt till det. Jag tycker, att du skall ta din börda på dig och sköta om det, som är ditt.»
Han kunde inte märka, att hans ord hade minsta verkan, men han fortsatte helt modigt.
»Kom ner till oss i Värmland och arbeta! Du är för god att ligga och roa dig i Stockholm om vintrarna och bara resa ner till bruken om somrarna och slå dank. Nej, kom du och se till dina egendomar! Du kan tro, att det behövs.»
Han verkligen beundrade sin egen vältalighet, men Schagerström avbröt honom än en gång.
»Nej, hör på, beskedliga Nyman!» sade han litet försmädligt.
Bruksbokhållarn blev röd över hela ansiktet.
»Ja, jag vet nog, att jag inte har någon rätt att predika», sade han, »men jag äger inte ett öre, jag kan ingen väg komma. Jag tycker, att jag har rätt att göra mig livet så behagligt, som det står i min makt. Men om jag ägde så mycket som en nypa jord ... Du skulle se, om jag läte den gå ifrån mig.»
På den tredje dagens morgon voro de framme. De körde in på Gammalhyttans herrgård vid sextiden på morgonen. Solen sken glatt på trädens gula eller bjärtröda kronor. Himlen var strålande blå. Den lilla sjön, som utbredde sig nedanför gården, tittade fram blank som en stålskiva under ett lätt dimhölje.
Ingen människa kom för att taga emot dem. Medan skjutsbonden begav sig till bakgården för att leta reda på stalldrängen, begagnade bruksbokhållarn tillfället att bikta sig.
»Bry dig inte om att tala med Börjesson om eldsvådan!» sade han. »Det har aldrig varit någon. Men jag måste hitta på något sätt att få dig med hit ner. Fröberg sade, att jag skulle få mitt avsked, om jag inte hade dig med mig.»
»Men de innebrända, de hemlösa?» sade Schagerström, som inte så hastigt kunde kasta om sina tankars gång.
»Det har aldrig funnits några», sade bruksbokhållarn i full förtvivlan. »Vad skulle jag ta mig till? Jag var tvungen att ljuga, för att du inte skulle hinna att skänka bort dina egendomar.»
Schagerström såg på honom kallt och intresselöst. »Du har naturligtvis menat väl», sade han, »men det hela var ganska onödigt. Jag reser tillbaka till Stockholm, så snart som friska hästar har blivit förspända.»
Bruksbokhållarn suckade, men han teg. Det var ingenting att göra. Spelet var förlorat.
Emellertid kom skjutsbonden tillbaka. »Här finns inte en karl på gården», sade han. »Jag träffade en käring, som påstod, att förvaltarn och allt bruksfolket är ute på älgjakt. Drevfolket gick ut klockan fyra i morse. Det var så brått, att stalldrängen inte hann att ge hästarna deras morgonfoder. Herrarna hör hur de stampar.»
Det hördes verkligen ett dånande buller från stallet, där de hungriga djuren förde så mycket oväsen, som det var dem möjligt.
En liten svag rodnad uppsteg på Schagerströms kinder.
»Jag skall be skjutsbonden vara så god och ge dem mat», sade han och lämnade mannen en drickspenning.
Han såg sig omkring på gården med nyvaknat intresse.
»Det ryker inte ur hyttan», sade han.
»Hyttan är nerblåst för första gången på tretti år», sade herr Nyman. »Det fanns ingen malm. Vad skulle man göra? Börjesson går på jakt, han, som du ser, med allt sitt folk. Jag undrar inte på honom.»
Schagerström blev ännu en smula rödare. »Står smedjan också?» frågade han.
»Det är jag viss om. Smederna är ute som drevfolk. Men vad angår det där dig? Du skall ju skänka bort alltsammans.»
»Ja visst», sade Schagerström helt undfallande. »Det angår mig inte alls.»
»Det är de fina herrarna i Frimurarbarnhusets styrelse, som skall ta itu med det här och inte du», sade bruksbokhållarn.
»Ja visst», sade Schagerström återigen.
»Bryr du dig om att gå in?» frågade herr Nyman och gick fram mot boningshuset. »Du förstår, att här har varit tidig frukost i dag, då jägarna drog åstad. Fruntimmer och tjänstflickor sover ut efter mödorna.»
»Du behöver inte väcka dem», sade Schagerström. »Jag reser genast.»
»Hallå!» ropade herr Nyman i detsamma. »Se dit, se dit!»
Man hörde ett skott smälla av. Från parkhållet kom en älg framstörtande. Den var träffad, men fortsatte sin flykt. Ena frambenet hängde förlamat och släpade och slängde, medan djuret skumpade åstad på de tre andra.
Ögonblicket därefter skyndade en av jägarna fram ur parken. Han siktade och fällde djuret med ett välriktat skott. Älgtjuren störtade stönande till marken bara ett par steg från Schagerström.
Skytten närmade sig långsamt och liksom tvekande. Det var en lång man med mycket god hållning.
»Det är kapten Hammarberg», upplyste herr Nyman.
Schagerström lyfte ögonen och såg skarpt på den långe jägaren. Han kände igen honom genast. Det var den där samme rödlätte, ljushårige officern, som hade en så underbar makt över kvinnorna, som de alla tyckte om, fastän de väl visste, att han var en lymmel, en skurk kunde man nästan säga. Schagerström skulle aldrig glömma hur den karlen hade försökt ställa sig in hos Disa Landberg, då hon ännu var ung flicka, hur han liksom hade förhäxat henne, hur hon hade tillåtit honom att promenera med henne, rida med henne, dansa med henne.
»Hur vågar den uslingen sig hit?» mumlade han.
»Ja, det lär inte du kunna förhindra», sade herr Nyman i en allt annat än beskedlig ton.
Minnena stormade över Schagerström. Den där kaptenen, som torde ha gissat sig till hans kärlek för arvtagerskan, hade pinat honom, förlöjligat honom, skrutit inför honom med sina skurkstreck, liksom för att Schagerström skulle känna det dubbelt bittert, att Disa Landberg fick en sådan man. Han bet ihop tänderna och såg alltmer bister ut.
»Kom fram, för tusan, och ge djuret dödsstöten!» ropade han åt kaptenen.
Han vände ryggen åt honom i detsamma, gick mot boningshuset och bultade på med kraftiga slag.
Förvaltar Börjesson och de andra jägarna hade nu också kommit fram ur parken. Bruksförvaltarn kände igen Schagerström och skyndade upp till honom på förstubron.
Han fick en förkrossande blick av Schagerström.
»Jag säger ingenting om det andra», sade Schagerström, »ingenting om att hyttan är nerblåst och att smedjan står och att djuren inte fodras. Det kan vara mitt fel likasåväl som herrns. Men att herrn låter den uslingen kapten Hammarberg jaga på min mark, det är inte mitt fel. Och nu har herrn sitt avsked.»
Med de orden återtog Schagerström husbondeväldet
