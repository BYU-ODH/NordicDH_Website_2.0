i guldbroderade janitscharkostymer.
Men det var inte endast vädret och väglaget, som kunde komma den franske konsuln att känna sig en smula bragt ur fattningen. Det var också hela omgivningen. I spetsen för processionen red en trupp turkiska soldater, anförda av två officerare med dragna sablar. Efter turkarna följde priorer och klosterbröder från Jerusalems kloster och heliga samfund. Det var kraftiga, grovlemmade män, som gingo till fots i smutsen utan att tyckas fråga efter någon vedermöda. Vidare sågos i tåget några pilgrimsskaror, som hade kommit för att fira jul i det Heliga landet, och så till häst och till fots, i vagn och på åsna kristna familjer från Jerusalem, barmhärtighetssystrar, turister och en massa försäljare av vykort, sötsaker, frukter, Jerikorosor och pärlemorarbeten. Det borde ha förefallit den unge fransmannen rätt egendomligt att beskyddad av muhammedaner föra en kristen procession över det gamla Judalandets mark.
Den franske konsuln var en ovanligt ståtlig ung man och en god ryttare, och vad han än tänkte om färden, avspeglade det sig inte i hans anletsdrag. Han såg lugn och obesvärad ut, nästan litet road, fastän han försökte att bibehålla det rätta processionsallvaret.
En gång vek det glada uttrycket från konsulns ansikte. Det var, då han red över den öppna platsen framför Jaffaporten, där en stor skara av åskådare hade samlat sig. Vid en flyktig blick på mängden urskilde konsuln däribland arabiska dervischer, judiska rabbiner, protestantiska missionärer, ryska pilgrimer, grekiska munkar, armeniska präster. Han såg på en gång framför sig alla de olika människor, som höllo Palestina för ett heligt land och med fanatisk iver eftersträvade varje fotsbredd av dess jord. Han kunde inte låta bli att tänka på att många av dessa stodo med knutna nävar, att det skulle ha varit en lisa för deras hjärtan att kasta stenar efter tåget och att okvädinsorden brände dem på läpparna. Kanske såg han framför sig en förfärlig dag, då all den längtan och det hat, som brände i dessa människors inre, inte längre skulle kunna hållas kuvade utan bryta fram i ohejdbar styrka. Men han sköt undan denna tanke; allt var fred runtomkring honom. Han behövde inte störa sin behagliga sinnesstämning med onda aningar.
Konsul Feydeau hade ännu varit alltför kort tid i Palestina för att få ett rätt begrepp om den otroliga styrkan av de religiösa lidelser, som där besjäla alla människor. Han var ingen fritänkare, men han hade sedan flera år tillbaka levat i kretsar, där religionen inte hade spelat någon roll. Själv hade han inte varit inne i någon kyrka sedan hans mors begravning, och han hade övergivit att tänka på religionen, såsom man överger att tänka på gåtor, som man inte ser sig i stånd att lösa och som inte ha någon betydelse för ens liv.
Men så hade han med ens blivit förflyttad till ett land, där allt var religion och där nära nog hans hela umgänge bestod av präster, missionärer, klosterföreståndare, biskopar och patriarker. Som konsul i Jerusalem hade han inte många handelsintressen att bevaka. Däremot måste han medla i andliga herrars stridigheter, skydda katolska institutioner mot grekers och muhammedaners övergrepp, ta vård om utfattiga pilgrimer och deltaga i processioner.
Ända till för ett år sedan hade herr Feydeau inte vetat, att han skulle komma att bekläda ett sådant ämbete eller något ämbete alls. Kort efter att han hade blivit myndig, hade hans föräldrar dött och efterlämnat en så stor förmögenhet, att han inte tyckte sig behöva deltaga i den allmänna jakten efter sysslor och anställningar utan kunna leva en fri mans liv och endast ägna sig åt sådant, som behagade honom.
Och det, som hade behagat honom, hade varit ett glatt och ystert nöjesliv, som han hade fullföljt i tio år och som han skulle ha fortsatt i tio, tjugo andra år, eller ända tills han hade blivit en utlevad rucklare, om inte förra hösten den bankir, som skötte hans förmögenhet, hade inställt sina betalningar och därmed nästan fullkomligt ruinerat honom.
Kort innan herr Feydeau träffades av denna olycka, hade han förlovat sig med en mycket vacker ung dam, som var dotter till en högtstående ämbetsman. Då han nu på en gång fann sig utan förmögenhet, var hans första tanke, att han inte mer hade råd att gifta sig, och han skyndade sig att underrätta den unga damens far, att förlovningen måste brytas. För att säga sanningen, föreföll honom inte detta särdeles påkostande. Som vanligt i Frankrike, var det släktingar och vänner, som hade planlagt förbindelsen, och herr Feydeau hade endast helt ytligt gjort sin fästmös bekantskap.
Han blev också helt förvånad, då han ett par timmar efter att ha avsänt brevet till hennes far fick en biljett från henne, däri hon utbad sig ett samtal med honom.
Herr Feydeau fann den unga flickan mycket upprörd och med spår av tårar i sina ögon. Hon hade frågat honom rent ut varför det var nödvändigt, att deras förbindelse skulle brytas. Hon visste, både att han var fattig och att hennes föräldrar inte voro rika nog för att lämna dem något underhåll, men varför kunde han inte skaffa sig en syssla med så pass stor lön, att de kunde leva av den som gifta? Hennes föräldrar hade också varit fattiga, då de hade gift sig. Varför kunde inte han och hon försöka detsamma, som hade lyckats så väl för hennes far och mor?
Hon hade, med ett ord, visat herr Feydeau, att hon älskade honom, och på samma gång hade hon kommit honom att förstå, att hon var en trofast, modig, flärdfri ung varelse, som utan klagan skulle uthärda försakelser och arbete. Herr Feydeau blev djupt rörd, och i detta ögonblick föddes i hans hjärta en stark kärlek till den unga flickan. Han, som kort förut hade sagt till sig själv, att han var färdig med livet, kände nu nya krafter födas inom sig. Han lovade sig, att han för den unga flickans skull ville tillkämpa sig en ställning, mottaga vilket arbete som helst, om det bara satte honom i stånd att försörja henne.
Den unga damens far var anställd i utrikesdepartementet, och han hade bett sin minister om en syssla för sin blivande svärson. Ministern hade svarat, att den enda tjänst, som var ledig och som herr Feydeau möjligen kunde sköta, var konsulsbefattningen i Jerusalem. Herr Feydeau hade inte ett ögonblick tvekat att ta emot anställningen, fastän den förvisade honom från Frankrike, och ehuru hans svärfar inte underlät att framställa för honom, att denna plats var synnerligen svårskött och att en så oerfaren diplomat som han knappast skulle lyckas att styra rätt kurs mellan alla de hetsiga viljor, som där borta brötos mot varandra.
Herr Feydeau hade fått tjänsten på ett års förordnande, och han visste, att om han skötte den till sina överordnades belåtenhet, skulle han få behålla den, och i så fall kunde han gifta sig. Vad som framför allt fordrades av honom var, att han skulle undvika tvister och stridigheter. Alla de små stridslågor, som oupphörligen hotade att flamma upp i en stad, som var befolkad av många olika religioners bekännare, skulle han dämpa och släcka, innan de hade blivit till riktiga eldsvådor.
Nu hade herr Feydeau nära nog nått slutet av detta försöksår, och han kände sig viss om att han skulle få behålla platsen. Han älskade sin trolovade med en varm och djup kärlek, och han betraktade denna känsla nästan som en skyddsmakt, som bevarade och hjälpte honom. Han tänkte med ömt svärmeri, att det var hans kärlek, som hade gjort hans första år så framgångsrikt. Det var inför den, som alla misshälligheter hade lagt sig och alla förvecklingar låtit lösa sig i godo. De, som kände Österlandet, voro visserligen säkra om att konsulns eftergivande politik snart skulle framkalla nya strider, men konsuln själv kände inga sådana farhågor. Där han red i det stora Betlehemståget, tänkte han på att han snart skulle ha sin unga hustru hos sig. Det var med henne hans tankar sysselsatte sig och ingalunda med julfesten eller med några religiösa bekymmer.
Han gladde sig åt att få föra henne, som nyss var kommen från klosterskolan och var en varmt troende, till detta underbara Jerusalem, som låg på toppen av sin tvärbranta klippa, likt ett stort örnnäste, och hade ett läge lika romantiskt som en riddarborg. Han tänkte på nöjet att i hennes sällskap besöka alla platser i de omgivande dalarna och kullarna, som voro förbundna med den heliga historien och som därtill i de flesta fall ägde en högtidlig och gripande skönhet. Och hur skulle hon inte glädjas åt alla dessa brokigt utstyrda människor, som fyllde Jerusalems gator, åt dessa beduiner och dervischer, som kunde tjäna till förebilder för bibelns patriarker och profeter!
Det var hans dröm, att hon skulle komma till Palestina på våren, då marken var betäckt av blommor, då vinterregnen hade upphört och sommarhettan ännu inte hade börjat. Då skulle hon och han rida genom hela landet, äta och sova i tält, besöka alla heliga och sköna ställen och, fria och sorglösa, överlämna sig åt den österländska naturens hela tjusning.
Bredvid herr Feydeau red konsulatets dragoman, som hade
