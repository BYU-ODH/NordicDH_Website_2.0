skepp. Och genom luften
far hettan fräsande, så att den kännes
som glödhet ugn. Och många falla döda.
Då kallar venderkungen Anders präst.
”Vad vållar hettan? Är det dina ord,
som verka, att oss solen vill förbränna?”
”Guds vrede är det”, säger Anders präst,
”Guds vrede, därför att du fört hans bild
och korset, varpå han sin pina led,
ombord på detta usla rövarskepp,
och av Guds vrede måste du förgås.”
Då fruktar Vendens konung Anders präst,
och från sitt skepp, som flyter mitt i älven,
han sätter ut en liten, ömklig båt.
Dit vräker han nu ned de kristnes Gud
och sätter också dit den fasans man,
som tjänar korsets gudom.
Men sedan seglar Vendens stora flotta
med tagna fångar och allt dyrbart byte
ohindrad utför älven ned mot havet.
Till kullen, där helt nyss kastell och kyrka
i prakt sig reste, kommer Anders präst
med korset, som han släpat upp från bryggan,
helt böjd av denna mödosamma börda.
Till varje gård längs hela långa gatan
han dragit korset. In på brända tomter
de två ha vandrat, stått på heta platser,
där eldens flammor svängde runtomkring dem.
Och överallt har prästen sagt till korset:
”Se, ingen räddats. Se, att allt är tomhet.”
Och kring kastellet, varest striden stått
mer het än annorstädes, har han vandrat
och släpat korset bland de många liken:
”Se”, sade han, ”de äro alla döda.”
Och slutligt har han kommit upp på kullen
och rest sitt kors ibland en massa spillror,
så att det överstrålar älv och stad,
och sagt: ”Se, allt är borta, du blott lever.
Se, allt vårt gods är stulet från vår stad,
se, alla skepp ha rövats ur vår hamn,
se, all vår skörd är bränd, vår boskap slagen,
en grushög är det stolta Kungahälla.
Allt, allt är borta. Du allen är räddat.”
Och prästen stannar där i flera timmar
i samtal med det underbara korset:
”Du, Herrens kors, vad skall jag tänka om dig?
Förr, då du släpades av Jesus Krist,
han måste dö på dig för folkets synder,
och du var grymt föraktat och försmädat,
mens glada mänskohopar rördes kring dig.
Nu frälsar du dig själv och lämnar folket
åt gränslös nöd, åt träldom och förtvivlan.
Du, Herrens kors, det är en slem förändring,
som dessa tusen åren verkat hos dig.”
Och åter sitter prästen sänkt i tankar.
Så står han upp i lågande förakt:
”Nu, kors, vill jag väl vandra upp till kungen
och lämna dig tillbaka i hans händer
och säga honom, kors, att du är mäktigt,
dock är du ej det sanna Herrens träd.
Sen må han dig förkasta eller bruka,
just som han vill. Men jag skall åter vandra
till fångenskapens land, till mina bröder,
att där predika om det sanna korset.”
1894.
FRÅN RIMKRÖNIKANS TID.
En gammal riddare och hans häst kommo sida vid sida vandrande framåt vägen. Hästen gick alldeles olastad, men riddaren bar full järnrustning, stort långsvärd, spikklubba och ett par lansar. Ytterligare släpade han på hästens sadel och remtyg.
Riddaren hade ett radband mellan händerna samt gick och mumlade böner. Han var en botgörare, och fast den last hans kropp stönade under var stor, var den dock lätt buren mot den börda, som tryckte på hans hjärta. Ty hans själ, som han under alla livets år låtit begå många synder, hade rest sig emot honom nu på hans gamla dagar. ”Käre, är detta rätt?” sade hans själ till honom. ”Du lever blott för att fröjda ditt kött, men därom, hur det skall gå mig, spörjer du intet. Ändock skall ditt kött snart förvissna i graven och då ej mer veta av varken hugnad eller sorg, men jag måste evinnerligen lida.” Sedan riddarens själ sagt detta till honom, hade hans hjärta burit på dödens skräck och domens fasa. Och han hade sökt munkar och präster, och de hade rått honom att pina sin kropp för att få fred med Gud.
Men detta lyckades riddaren ganska illa. Botlivet passade honom ej. Då han började därmed, var han en stark, obruten man, men sedan han bedrivit det ett par veckor, kom ålderdomen raskt över honom. Händerna blevo skälvande, ögonen rinnande, ryggen böjd, underkäken slapp. Hela dagen gick han i bistert lynne, och det var styggt att se hur hans stränga ansikte, som var väl genomfårat av mödor och lidelser, sökte antaga fromhetens smil och ödmjukhetens fridsmin. Icke ens den goda hästen mådde väl av detta liv. Han hängde med huvudet lika sorgset som hans herre och släpade sig så sakta framåt vägen, som om han ej kunnat gå.
En dag mötte riddaren den ädle marsk Torgils. Han sprängde fram ur det dammoln, som hans hästs hovar upprört, så glad och skön som dagen, då den rider ut ur nattens borg. Farten förde ut manteln, vinden lekte med plymen, solstrålarna glittrade mot harnesket. Den gamle riddaren kunde ej låta bli att glädja sig åt synen. Dock vågade han knappt se upp, ty munkarna hade lärt honom att hålla ögonen fästa på marken.
Den gamle hade genast känt igen marsk Torgils på märket, som en av följet förde framför honom. Och frestelsen blev honom för stor. Han såg upp på den vittberömde mannen, då han for förbi. Dels ville han ge akt på om han skulle visa honom någon heder för det nit, varmed han sörjde för sin själ, dels ville han se hur marskens harnesk var nitat, hur svärdfästet var inlagt, hur hästen var sadlad och först och främst hur ögonen lyste i hans ansikte.
Men då marsken givit honom ett ögonkast och förstått hans gärning, drog han åt sig tyglarna så häftigt, att hästen stegrade sig. Det steg upp vredesrodnad på hans ansikte, och hans ögon blixtrade av förakt. Hans svärd for ur skidan liksom av sig självt, och han högg det igenom radbandet, som botgöraren höll mellan sina fingrar. Och då hans ystra häst nu sprängde av med honom, ropade han, i det han vände sig i sadeln: ”En riddersman skall tjäna Gud som en riddersman, och en munk som en munk.”
Vid dessa ord förändrades med ens allting för den gamle. Ryttarnas klingande vapen och hästarnas hovar, som nyss dånat hell, hell, ropade nu ve, ve. Marken skalv av skratt, och hans egen goda häst, som nyss gått i jämmer över sin herres synder, tycktes nu endast jämra sig över hans förnedring.
Den börda, som han lagt på sig, syntes honom för tung att bära. Och han frågade sig vad glädje han gjorde Gud med att pina sig. Marsken hade svårt förolämpat honom, men han blev ej vred på honom. Sannerligen förvånade det ej honom själv, att han ej brann av den förfärligaste vrede. Det skulle han känt mot envar annan, men denne, som han mött på vägen, hade ej varit som någon annan människa.
Det hade varit helighet i hans vrede och höghet i hans förakt. De ord han talat hade ej varit människovisdom utan flammande ingivelse. Nej, den gamle riddaren var ej en så förfallen man, att han kunde vredgas på denne ljusets utsände.
Medan han stod och tänkte på honom, började hans hjärta klappa raskare, blodet sprängde i bättre fart genom ådrorna, hans rygg rätade upp sig, och skälvandet försvann ur hans händer.
Och då han ännu en stund stått stilla och tänkt på honom, lyfte han av sig sadeln och lade den på hästen. Genast började denne frusta av välbehag och skrapade muntert i marken. Då gladdes den gamle, och då han snart därpå red framåt vägen, hade hans ansikte återtagit sin stränga uppsyn, och han blickade käckt och stolt framför sig.
Några veckor senare drog marsk Torgils i korståg mot Österns hedningar, som överfallit de kristne nybyggarna i gränslandet. I detta tåg deltog den botgörande gamle riddaren, och under detsamma fann han själaro. Då han här var med om att driva hedningarna långt in i deras land, på det att fromme bönder och fattige kolare skulle hava fred, kände han, att han tjänade Gud. Han förstod, att det var sådana gärningar och ej böner, som fordrades av honom, och trodde, att hans synder skulle varda honom förlåtna.
Av detta tillväxte alltmer hans kärlek till marsk Torgils, men han var skygg för honom och tilltalade honom aldrig. Marsk Torgils var för honom en sådan härlig Guds gåva, att han i striden gick före honom och skyddade honom och om natten låg och sov utanför hans tält. Han tyckte sig aldrig kunna vaka nog över honom, men han kunde ej uthärda hans glans på nära håll.
Marsk Torgils använde mycken tid och omsorg på att bygga en fästning inne i själva hedningalandet. Han lade den på ett smalt näs i vinkeln mellan två sammanflytande floder. Näset lät han genomskära med en grav och skydda denna med en jordvall. Där innanför reste han en ringmur och ett stort fyrkantigt torn samt lät uppföra alla byggnader, som behövdes för att människor skulle kunna leva där.
Men fästningen stod i sanning mitt i ett fientligt land. Runtom den sträckte sig en mark, som var låg och vattendränkt samt beväxt med gles skog.
