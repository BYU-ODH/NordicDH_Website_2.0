utropade gossen. ”Den här lilla skönheten har alltså hållit dig sällskap på båten. Var hon alldeles förälskad i dig, säg? Fick du det här, då hon gick i land, för att du aldrig skulle glömma henne?”
Gossen tyckte sig märka, att det for ett småleende över dockans allvarliga ansikte. ”Ser du det! Jag hade allt kunnat vara skild från dig för alltid vid det här laget, om jag hade velat”, tycktes den säga. ”Men jag är trofastare, jag, än du. Jag har kommit tillbaka till dig och skrubben och läxorna trots allt, som har lockat mig ute i vida världen.”
Det var en lycklig eftermiddag, och på den följde många lyckliga dagar. Men sedermera — — — Ja, det kan vara nog att säga, att då ett halvår var gånget, befunno de sig åter i samma belägenhet som på våren. Folk hade upptäckt, att dockan hade kommit tillbaka, och strax hade man på nytt börjat göra narr av gossen. Han märkte det, och han kunde inte stå ut med det. Han förstod, att han skulle bli tvungen att skiljas från dockan än en gång.
Ingen skall säga, att han gjorde det med lätt hjärta. Det föreföll honom nästan svårare nu än förra gången, för nu visste han bättre än då vad han förlorade genom att skicka bort dockan. Men å andra sidan var han nu äldre, och han kände det djupare än förr, att man betraktade honom nästan som något misslyckat och ohjälpligt.
En eftermiddag tämligen långt fram på hösten tog gossen dockan med sig och satte sig med den i en spårvagn. Han åkte ett stycke med dockan i sällskap, därpå steg han upp med en likgiltig min och lämnade dockan kvar i vagnen, alldeles som skulle han ha glömt den.
Knappt hade vagnen kört vidare, förrän samma missmod kom över honom som förra gången, då han hade sänt bort dockan. Han kunde inte förmå sig att gå hem utan drev omkring på gatan, tung och glädjelös.
Nej, så trött han var på skolan och skolarbetet! När han inte hade dockan, som gjorde alltsammans till en lek, så kunde han rakt inte stå ut med att tänka på dessa krior och problem.
Han gick och slog dank, ända tills det var liggdags. Då han äntligen vände om hem och gick utför trappan, som förde ner i källaren, snävade han mot ett föremål, som hade blivit placerat på översta trappsteget, och var nära att falla.
I samma ögonblick, som han vidrörde det med foten, förstod han vad det var och genomfors av en ilning av glädje. Han böjde sig hastigt ner och famlade ut med händerna. Jo, det var Laban!
”Det ser ut, Laban, som om du inte skulle vilja lämna mig”, sade han, och han lät vredgad på rösten, men i själva verket var han hänryckt över att dockan hade kommit tillbaka.
Han var inte så särdeles förvånad över att också detta försök hade misslyckats. Det fanns kanske inte många människor i staden, som voro så kända som hans docka. Troligen var det någon av hans mors kunder, som hade känt igen den i spårvagnen och burit hem den.
Gossen stod i mörkret i trappan och for med handen över dockan, liksom för att göra sig säker om att det var hans egen Laban. Därvid märkte han, att ett papper var fästat på ryggen på dockan.
”Vad är detta?” sade han. ”Vad är det, som du har fått med dig? Du kom med ett porträtt förra gången. Det här är väl säkert ett kärleksbrev.”
Gossen såg genom butikens glasdörr, att modern gick fram och tillbaka där inne, och han var litet generad att visa henne, att han kom hem med dockan en gång till. Han väntade på att hon skulle gå ut i koket, så att han kunde gå obemärkt in till sig, och under tiden lossade han papperet och sprang bort till en gaslykta för att se om det stod något skrivet på det.
Ja, det gjorde det visst. Där stod för det första hans eget namn och där under en liten vers.
Käre gosse, tänk så här :
mycket dumt det ändå är
stygga pojkars sällskap söka,
vilka svära, supa, röka!
Hellre jag min kassa spar
och min Laban håller kvar.
Nå, han var ju inte annat än ett barn, och då han läste den gamla abcboksversen, på detta sätt förvandlad och riktad mot honom, tog han inte detta som det oskyldiga skämt, som det i grunden var, utan han betraktade det som en mycket stor förolämpning. Han blev stel av vrede över att man vågade skämta med honom på detta sättet.
Nu hade han inte mer en tanke på att bära dockan med sig hem. Han var tvungen att sända bort den strax i samma ögonblick, och nu ville han göra det så, att den aldrig skulle komma igen.
Han hade inte mycket annat att välja på, och det dröjde inte heller, förrän han var på väg till järnbanan. Ett tåg stod färdigt att avgå, just som han kom in på perrongen, och innan han fullt hade hunnit göra sig reda för vad som skedde, hade han dockan insatt i en kupé och på väg ut i vida världen. Han visste inte vart.
Och denna gång tycktes den vara borta på allvar. Den ena veckan gick efter den andra, utan att gossen hörde något ifrån den. Så småningom upphörde han nästan att längta efter den. Den fördes bort ur hans sinne, den som mycket annat.
Det är ju gärna fallet med barn, att de söka efter någon syndabock, som kan uppbära skulden för alla de olyckor, som de råka ut för, och vad gossen beträffar, så var han ännu så mycket barn, att han undskyllde sig med detta, att han hade mistat dockan, då det nu begynte att gå så dåligt i skolan för honom, att han på intet sätt kunde följa med kamraterna.
Han var inte försumlig och lat numera. Han strävade nog för att hålla sig uppe, men han kunde inte undgå att märka hur ohjälpligt han gick tillbaka.
Lärarna skakade på huvudet, då de sågo igenom hans uppsatser, och frågade om han var sjuk eller om han blev mycket störd, då han skulle arbeta.
Gossen kunde få tårar i ögonen vid dessa vänliga förfrågningar. Han hade velat svara, att alltsammans kom sig därav, att man inte hade låtit honom behålla dockan, men han bara bet ihop läpparna och teg.
Klassföreståndaren gick till modern för att tala om gossen, som inte mer var i stånd att följa med i skolan. Han kunde inte förstå vad som hade kommit åt honom, som alltid förr hade varit den främste i klassen. Kanske att det vore klokt att låta honom vila en tid?
Sedan frågade modern i sin ordning vad det var, som felades honom, och om han önskade vara ledig ett par veckor för att få vila ut.
”Det gör detsamma”, sade gossen. ”Det kommer aldrig mer att gå bra för mig i skolan, hur mycket jag än vilar mig.” Han sprang ut i detsamma, som han hade svarat detta, för han kände, att han höll på att brista i gråt.
Ett par dar efteråt hände det något, som livade upp honom mer än en aldrig så lång vila. Han fick nämligen läsa i en tidning om en stor docka, som järnvägsmännen roade sig med att sända fram och tillbaka emellan sig.
Från första stund blev han viss om att det inte kunde vara någon annan än Laban, som det var tal om. Vad den ändå var för en docka! Det blev lustigt och glatt omkring den, varhelst den visade sig.
Det är säkert många här i landet, som än i dag påminna sig det roliga skämtet med den resande dockan.
Man får väl tänka sig, att det hade börjat på det sättet, att någon ung och glad stationsbokhållare, som hade funnit en ensam docka sittande i en kupé, hade tagit den med sig in på stationen, skrivit en vers på en bit papper och skickat den vidare med poemet på bröstet till en annan station. För att göra skämtet än bättre hade han sänt av ett telegram till en vän på den nya destinationsorten.
”Herr Laban kommer med snälltåget. Tag väl emot honom!”
Herr Laban? Vem var herr Laban? Det blev en undran på den stationen, dit han väntades. Både stationsinspektor och bokhållare och bagageförvaltare stodo ute på perrongen för att möta honom. Då tåget kom, hade man bråttom att fundera ut vilken av de resande, som kunde vara herr Laban, men då man inte blev klok på detta, måste man fråga konduktören.
”Det skulle komma en herr Laban med tåget. Var har du honom? Vi skulle ju möta honom.”
”Herr Laban?” sade konduktören. ”Jaså, han skall stiga ut här! Han åker i förstaklasskupén. Jag ska gå och säga till honom.”
Strax därpå kom han bärande med den stora lappdockan. Man kan förstå, att den blev mottagen med stort jubel.
Sedan var det någon, som fann, att det här var ett alltför gott skämt för
