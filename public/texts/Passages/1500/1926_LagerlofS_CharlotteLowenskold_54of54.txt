Han hade redan lett ut hästarna.
Charlotte smög fram till vagnen utan att på något sätt ge sig till känna. Det hade fallit henne in, att hon skulle passa på något ögonblick, då kusken vände ryggen till, för att öppna vagnsdörren och stiga in i kupén. När vagnen sedan körde fram till trappan och Schagerström kom för att ta plats där, skulle hon låta honom veta vad hon tänkte om ett dylikt flyktförsök.
»Varför talar han inte ut med mig om det, som plågar honom?» tänkte hon. »Han är ju som en blyg pojke.»
Men innan hon hade lyckats utföra sin avsikt, var kusken färdig. Han hängde tömmarna över skärmen, tog kuskkappan, som han hade liggande på bocken, och krängde den på sig. Han ämnade just hoppa upp på sin plats, då han torde ha kommit att tänka på lyktan. Han sade ett lugnande: »Stilla, Pållarna!» till hästarna, gick bort till lyktan, släckte den och ställde in den i stallet.
Han skyndade sig naturligtvis så mycket han förmådde, men i närheten fanns en, som var ännu snabbare än han. Just som han stängde stalldörren, smällde en piska. Ett ivrigt tillrop kom hästarna att sätta av, och ut bar det genom gårdsgrinden, som kusken försiktigtvis redan hade öppnat, samt neråt allén. Vagnen försvann i nattmörkret. Man hörde endast rullandet av hjulen och trampet av hästhovarna.
Om någonsin en kusk har sprungit fortare än sina egna hästar för att komma upp till herrgården och anmäla för husbonden, att någon förbannad pojkslyngel hade vågat hoppa upp på hans kuskbock och köra bort med hans vagn alldeles mittför hans näsa, så utförde nu kusken Lundman på Stora Sjötorp den prestationen.
I förstugan råkade han på Schagerström i samspråk med hushållerskan, som berättade, att unga frun hade försvunnit. »Brukspatron sa till mig, att jag skulle hälsa nådig frun, att brukspatron inte hade tid att sitta kvar längre på logen, men att nådig frun kunde hallå på att dansa, så länge som hon önskade, och när jag skulle gå fram till nådig frun ...»
Kusken kunde inte låta henne tala till slut. Han hade viktigare nyheter. »Brukspatron!» började han.
Schagerström vände sig emot honom.
»Vad går det åt dig?» sade han till kusken. »Du ser ut, som om man hade stulit hästarna ifrån dig.»
»Det är just vad man har gjort, brukspatron.»
Han berättade vad som hade hänt.
»Men det är inte hästarnas fel, brukspatron. Di skulle aldrig ha rest ifrån mig, om det inte hade vart nån, som hade krupit opp på bocken. Om jag bara kunde begripa vem som har vågat ...»
Han avbröt sig plötsligen. Schagerström hade företagit sig något rent av otroligt. I kuskens och betjäntens och hushållerskans närvaro hade han kastat sig ner på en stol för att gapskratta åt deras bestörtning.
»Jaså, ni förstår inte vem som vågar stjäla mina hästar», skrattade han.
De tre tjänarna stirrade på honom.
»Vi måste ta fatt tjuven», återtog han, sedan skrattlusten någorlunda hade lugnat av. »Lundman får skynda sig att sadla tre ridhästar. Johansson följer med och hjälper honom. Och fru Sällberg går för säkerhets skull upp i våningen och ser efter om nådig frun finns där.»
Hushållerskan försvann uppåt trappan, men kom ögonblickligen tillbaka med underrättelse, att nådig frun visst inte fanns där uppe.
»Herre Gud, brukspatron, det kan väl inte ha hänt någon olycka!» sade hon.
»Det är, som man tar det, fru Sällberg. Märk mina ord! Hittilldags har vi fått råda oss själva här på Stora Sjötorp, men nu har vi fått en husbonde över oss.»
»Ja, det ska vi bara va glada åt, brukspatron.»
Varpå Schagerström, rike Schagerström, klappade gumman på hennes feta axlar, svängde ett varv runt med henne och ropade:
»Fru Sällberg tar sitt öde med den rätta undergivenheten. Måtte jag också kunna göra det!»
Härpå sprang han ut för att i sällskap med sin kusk och betjänt sätta efter flyktingen.
En helt kort stund efteråt var allt avgjort. Rymmerskan satt infångad i ena vagnshörnet med Schagerström vid sin sida. Lundman hade bestigit kuskbocken och körde i sakta mak hem till gården, medan betjänten, Johansson, förde ridhästarna.
Charlotte hade kört vagnen framåt med god fart väl en halv mil, men sedan hade hon råkat på några väldiga uppförsbackar. Trots allt smällande med piskan hade hon inte kunnat förmå hästarna att röra sig annat än i skritt, och så hade hon nesligen måst giva sig.
Ett par minuter hade det varit tyst inne i vagnen, men då frågade Charlotte:
»Nå, hur kändes det?»
»Det var överväldigande», sade Schagerström. »Jag förstår hur en hustru måtte känna det, då hennes man rymmer från henne.»
»Det var det jag ville», sade Charlotte.
Ögonblicket därefter kände Schagerström ett hårt tag om sin axel.
»Du bara gör dig till. Du skrattar. Du trodde inte alls, att jag ämnade rymma min väg.»
»Min älskade!» sade Schagerström. »Den enda riktigt glada stund, som jag har haft denna dag, det var den, då Lundman kom och berättade för mig, att du hade stulit mina hästar.»
»Varför det?» frågade Charlotte litet enstavigt.
»Min älskade, jag förstod, att du inte ville låta mig resa.»
»Det tänkte jag inte alls på», utbrast Charlotte. »Men hela kyrkbyn har talat om mig nu i tre veckors tid, och om du hade rest din väg ...»
»Ja visst», sade Schagerström. »Jag förstår, att det kunde du inte stå ut med.»
Han skrattade av kärlek och lycka, men ögonblicket därefter sade han med djupt allvarlig röst:
»Min älskade, låt oss äntligen en gång tala ut med varandra! Säg, om du förstod varför jag ville resa min väg just i kväll?»
»Ja», sade den unga flickan med fast röst. »Det förstod jag.»
»Varför hindrade du mig då?»
Charlotte teg. Han väntade länge på svar, men tystnaden bröts inte.
»När vi kommer hem», sade den äkta mannen, »finner du i din sängkammare ett brev från mig. I det brevet säger jag dig, att jag inte vill begagna mig av att omständigheterna har kastat dig i mina armar. Jag vild, att du skall vara fullt fri. Du behöver inte betrakta vårt giftermål som något annat än ett skenäktenskap.»
Han tystnade än en gång för att vänta på svar, men ingenting avhördes.
»I det där brevet säger jag dig också, att jag som bevis på min kärlek och för att försona allt det lidande, som jag har bringat dig, ämnar skänka dig Stora Sjötorp till arv och eget. När laglig skilsmässa mellan oss har ägt rum, skall det glädja mig att veta dig bo kvar här, där redan alla människor älskar dig.»
Ännu ett långt uppehåll, men intet svar kom från Charlottes håll.
»Det här lilla äventyret rubbar på intet sätt vad som står i brevet», fortfor Schagerström. »Jag misstydde det i början. Nu förstår jag, att det bara var ett skälmstycke, som du spelade mig för att inte åter bli utskämd i kyrkbyn.»
Charlotte flyttade sig något närmare, därpå kände han hennes varma andedräkt mot sin kind, så hörde han henne viska i hans öra: »Det dummaste nöt, som går på Guds gröna jord.»
»Vad för något?»
»Skall jag säga om det en gång till?»
Han lade hastigt sin arm om henne och drog henne intill sig. »Charlotte», sade han, »du måste tala. Jag får lov att veta vad jag har att rätta mig efter.»
»Nå ja», sade hon i en litet tvär ton, »det är inte mycket roligt att berätta, men du blir kanske glad att höra, att i går, ungefär så här dags, slog Karl-Artur ihjäl min kärlek.»
»Gjorde han?»
»Han dödade den. Han var väl trött på den. Jag tror nästan, att han gjorde det med vett och vilja.»
»Min älskade!» sade Schagerström. »Låt Karl- Artur vara! Tala om mig! Om än din kärlek till Karl-Artur är död, så följer ju inte därav ...»
»Nej, naturligtvis inte. Ack, om du ändå inte behövde så långa förklaringar!»
»Du vet bäst hur dum jag är.»
»Ser du», sade Charlotte långsamt och eftersinnande, »det är mycket märkvärdigt. Jag älskar dig inte, men jag trivs med dig, jag är trygg med dig. Jag kan tala med dig om allting, jag kan be dig om allting, jag kan skämta med dig. Jag känner det så där lugnt och behagligt, som om vi hade varit gifta i trettio år.»
»Ungefär som prosten och prostinnan», insköt Schagerström med en viss bitterhet.
»Ungefär på det sättet», fortfor Charlotte i samma eftersinnande ton. »Du är kanske inte nöjd med detta, men jag tycker, att det är ett ganska vackert resultat efter bara en dag. Jag tycker om att ha dig sittande bredvid mig i vagnen och att du följer mig med ögonen, då jag dansar. Jag tycker om att sitta till bords med dig och att bo i ditt hem. Jag är tacksam mot dig, därför att du har fört mig bort från allt det där förfärliga. Stora Sjötorp är förtjusande, men jag skulle inte vilja bo där en dag, om inte du funnes här. Jag kunde alls inte förlika mig med att du skulle fly bort ifrån mig. Men ändå ... Om det, som jag kände för Karl-Artur, var kärlek, så är detta inte kärlek.»
»Det kan bli», sade Schagerström stilla, och det hördes på rösten, att han var rörd.
»Kanske att det kan det», sade Charlotte. »Och vet du vad? Jag tror inte, att jag skulle ha något emot, att du kysste mig.»
Schagerströms resvagn var ett utmärkt åkdon. Den rullade fram på vägen utan stötar och skakningar. Den unge brukspatronen kunde begagna sig av den givna tillåtelsen.
INNEHÅLL.
Överstinnan 5
Frieriet 37
Önskningar 48
I prostgårdsträdgården 63
Dalkullan 75
Morgonkaffet 88
Sockerskålen 100
Brevet 122
Uppe bland skyarna 129
Schagerström 148
Straffpredikan 169
De avklippta lockarna 178
Lyckans gunstling 198
Arvet 208
Diligensen 226
Lysning 247
Fattigauktionen 263
Triumfen 270
Strafftal till kärleksguden 278
Domprostinnans begravning 284
Lördagen: morgon och förmiddag 315
Lördagen: eftermiddag och kväll 338
Bröllopsdagen 353
________
