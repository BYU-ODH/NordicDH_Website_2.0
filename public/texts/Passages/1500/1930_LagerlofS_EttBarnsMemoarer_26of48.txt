vet vi, att pastor Unger inte är långt borta.
När han då kör in på gården i sin lilla karriol, så jämrar vi oss över att det ska komma främmande en sådan här dag, och vi säger till pappa, att han får lov att gå ut och ta emot honom, för vi andra är ju inte så klädda, att vi kan visa oss. Men vi jämrar oss ändå inte på långt när så mycket, som vi skulle ha gjort, om det hade varit någon annan än pastor Unger.
Så snart som pappa har kommit ut på trappan, så ropar han åt pastor Unger, att det är bäst, att han far sin väg utan att stiga ur, för här i huset finns ingenting annat än bakkäringar och skurgummor. Men pastor Unger blir inte det minsta förskräckt, utan han hoppar ur karriolen och kommer oppför trappan till pappa. »Jaså, ni har storstädning, ni med,» säger han. »Ja, det kunde jag nästan tro, för Maria har stökat till så gruvligt där hemma, så att jag var tvungen att fara min väg.»
Sedan följer han med pappa in i matsalen. Pappa sätter sig i sin gungstol som vanligt, men pastor Unger söker ut åt sig den sämsta stol han ser och flyttar fram den till gungstolen. Och innan han har hunnit att slå sig ner där, så är han redan i färd med att tala om en rolig historia.
Om en stund kommer pastor Unger ut i kökskammarn och köket. »Jag hör, att Louise och Lovisa inte törs gå in och hälsa på mig,» säger han, »så att det är väl ingen annan råd, än att jag får komma hit till er.» Och om de då är degiga om händerna, så ger han dem i stället för handslag ett par trofasta klappar på skuldran, så att mjöldammet ryker. Och så säger han till hushållerskan, att han kan se, att det blir en misslyckad jul, eftersom vörtelimporna är platta som tunnbröd, och hushållerskan svarar, att han måtte visst ha fått fel på ögonen, då han inte kan se, att de är runda som en prostmage.
Så hälsar han mamma och faster Lovisa ifrån Maria, och när han sedan har sett sig omkring en stund, så säger han, att i det här köket är de ju riktigt kalasklädda emot vad de ser ut hemma hos honom. Därefter ber han att få smaka på pepparkakorna, för det är det bästa han vet, ser efter om det jäser i degtrågen och går också fram till köksspisen och lyfter på locken till alla grytor, som står där, för att se efter om han kan få någon skaplig mat till middag eller om han ska bli tvungen resa sin väg. Allra sist doppar han en visp i ett mjölkar och stänker mjöl på oss barn. Vi är inte sena att svara. Vi tar träskedarna, som vi begagnar, när vi blandar ihop småbrödsdegarna, och slänger mjöl på honom. Det blir ett vilt krig i kökskammarn. Vi skrattar och skriker, bakelseplåtarna far i golvet, och det fina köpta vetemjölet ryker opp i luften som ett moln. Faster ropar åt oss, att vi åtminstone ska ta av det hemmalda mjölet, men mamma kör ut pastor Unger ur kökskammarn.
»Jag kan allt förstå, att Maria är tvungen att skicka bort Alfred en sådan här dag,» säger mamma. »En sådan vildbasare är inte god att ha med i julstöket.»
»Ja, å tänk, att en tocken en ska vare präst!» mumlar hushållerskan, men så lågt, att pastor Unger inte kan höra henne.
När vi ska äta middag, får vi lov att göra oss litet fina, och vi säger alla, att det är bra hindersamt, men jag undrar allt om inte både mamma och faster tycker, att det är skönt med ett litet avbrott i arbetet.
Jag vet ingen, som har så lätt för att tala som pastor Unger, och det tycker jag om honom för, men pappa, som nu har hört på honom i två timmar, har visst blivit trött, för pappa är ju aldrig riktigt frisk så här på vintern. Pappa sitter och tiger hela middagen och lämnar åt mamma och faster att samtala med pastor Unger.
Så snart som vi har satt oss till bords, så talar pastor Unger om, att han är tvungen att flytta ifrån Västra Ämtervik. Han har så dålig lön, att han rakt inte kan leva på den. Detsamma har han sagt alla jular, så länge som jag kan minnas tillbaka, så att vi barn har litet svårt för att inte brista i skratt, när han börjar på det vanliga sättet.
Men mamma svarar så allvarsamt som helst, att det var bra tråkigt, att vi ska förlora ett så gott grannskap, och undrar vilket pastorat han ska söka.
Då gör pastor Unger reda för alla de pastorat, som är lediga att söka det året, och likaså för dem, som blir lediga att söka nästa år, och för dem, som han inte sökte till i fjol. Och utan att mamma behöver fråga, talar han om vad det är för fördelar och nackdelar med de olika platserna, hur det står till med lönen och med bostället. Han vet var det är dåliga ägor och var skogen är uthuggen och var stallet har ruttet golv och var det regnar in genom taket i manbyggnaden. Och han är så lustig, så att det är roligt att höra honom, vad han än talar om. Men det är inte bara det, att han är rolig, utan jag tycker också, att jag får veta så mycket, medan jag hör på honom.
När han en stund har talat om pastorat och löner och prästgårdar, så övergår han till de prästerna, som kan vilja söka till samma platser som han, och talar om vad de har för betyg i prästexamen och pastoralexamen och hur många tjänsteår de kan räkna och hur de predikar och hur de sköter sig på stämmorna.
Och jag tycker, att det är lika roligt att höra om prästerna som om prästgårdarna. Jag kan aldrig bli trött på honom.
Jag vet inte vad mamma tycker, men hon låter honom hålla på, ända tills att efterrätten kommer in. Men när det lider till slutet med middagen, säger mamma:
»Vet Alfred, jag tror ändå inte, att Alfred kommer att flytta från Västra Ämtervik.»
»Men jag är rent tvungen,» säger han och slår ut med händerna. »Jag har ju rakt ingen lön. Jag försäkrar Louise, att ibland har vi inte mat för dagen.»
»Ja, det kan ju så vara,» säger mamma, »men jag tror, att Alfred är alldeles för mycket fästad vid Västra Ämtervik för att flytta därifrån. Och tänk, så avhållna, som Alfred och Maria är där borta! Det märks minsann på den nya prästgården, som sockenborna har satt opp åt er. Det är inte många prostar, som har vackrare boställen.»
När mamma talar så där allvarsamt och långt, så brukar alla bli tysta och höra på, för det är ju alls inte vanligt, att mamma håller långa tal. Och pastor Unger tiger, han också.
»Alfred säjer, att lönen är liten,» fortfar mamma, »men tänk på alla de kalvstekar och gäddor och ostkakor och smörbyttor, som sticks in i köket! Det är allt också något att räkna med.»
»Jaja, jaja,» säger pastor Unger. »Louise har nog rätt.»
»Alfred och Maria har ju en sådan märkvärdig förmåga att få de små inkomsterna att räcka till,» säger mamma. »Vi brukar säja, att vi inte begriper hur ni bär er åt. Pastor Lindegrens här på Halla har väl ungefär lika stor lön som ni, men inte har de hästar och vagn som ni, och inte kan de umgås med alla herrskapsfamiljer både i Sunne och Ämtervik och göra stora kalas, som det brukas i Västra Ämtervik.»
När mamma har predikat en stund på det där sättet, så skjuter pastor Unger ifrån sig tallriken, lutar sig tillbaka mot stolsryggen och ser ut över bordet med litet grumliga ögon.
»Ja, visst har Louise rätt,» säger han. »Det blir nog ingen flyttning av för mig heller, förrän Gunnarskog blir ledigt. Men se, dit är jag tvungen att söka, för där har Ungrarna varit präster i allan tid, och där känner mig varenda människa.»
»Jaså,» säger mamma och reser sig från bordet. »Ja, då ska vi hoppas, att kyrkoherden i Gunnarskog får leva i många år ännu.»
Den här sista julen, när som Aline hade flyttat till Västra Ämtervik, kom pastor Unger inte hit på det vanliga julbesöket, och när vi nu sitter vid kvällsbordet, så frågar pappa Aline hur det står till med hennes morbror. »Han är väl inte sjuk?» säger pappa. »Han kom inte hit i julas på den allra värsta stökdagen.»
»Å nej, det är han visst inte,» säger Aline, »men han hade det så bekymmersamt just vid jultiden. Farbror vet väl, att den gamla kyrkoherden i Gunnarskog dog förra hösten?»
»Å nej, är Gunnarskog ledigt?» utropar mamma. »Då blir väl inte din morbrors gamla i Västra Ämtervik.»
»Jo,» säger Aline, »han kommer nog att stanna.»
»Men det var ju det enda
