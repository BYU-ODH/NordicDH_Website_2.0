given i samma sal till en annan hög och mäktig drottning. Men denna gång reste sig ej drottningen till hämnd och hotelser. Hon endast sjönk tillbaka på bänken och snyftade.
Alla kämpar hade rest sig från bänken för att lyssna, men då de hört kungens ord, sjönko de ned igen i förfäran. De vågade knappast viska till varandra: ”Kungen är vansinnig, kungen är vansinnig.” Och ingen av dem sökte tala honom till rätta, ingen vågade sätta sig upp mot honom.
Men mitt framför kungen stod, som sagt, en sven, som höll ett stekfat i handen. Han var nätt och jämnt fullvuxen, ej lång, men bred över axlarna och fast byggd. Han hade en tjock lugg, som han hade kammat bakåt och fasthöll med en silverspång. Han hade en klar panna, men kinderna voro fräkniga. Käkarna voro breda, ögonen lågo djupt och voro kloka. Han var ej vacker, men han såg frisk och god ut.
Han slängde nu ned stekfatet på bordet, så att det sjöng i det, och började tala till kungen.
”Kung”, sade han, ”jag är ingenting annat än en fattig bondes son, och jag är här vid hovet för att sätta fram bröd och kött på ditt bord, men så ringa jag är, skall du dock nu höra mig. Ty jag har varit glad att tjäna dig, därför att du har varit den största och ädlaste människa, men om du ej mer handlar så som en stor och ädel hjälte skall handla, så vill jag ej tjäna dig. Därför ber jag dig, herre, att du talar till drottningen och ber henne förlåta din gärning. Ty ger du ej henne den ära, som tillkommer henne, kan ingen mer uthärda i din tjänst.”
Kungen hörde på allt detta utan att säga ett ord, men ansiktet blev allt rödare och rödare. Han var förfärlig att se på.
Då svennen hade tystnat, reste sig kungen tungt och drog svärdet och höjde det till hugg, dock ej med hast eller vrede, utan långsamt och prövande.
Alltsedan vinden susat in i konungens huvud, hade det ej varit något i världen, som stått stilla för hans ögon. Men då han nu såg på den unge mannens klara panna, tyckte han, att han funnit en fast punkt att vila sina ögon på.
Allting virvlade och kretsade runt om honom, det var endast den raske svennen, som kunde hålla sig stilla. Och kungens ögon vilade med största ängslan på honom. Han tyckte, att han hela dagen jagat omkring uppe i luften som en vårsky, och han var trött och ville åter ned på fast mark. Men ingen fast mark hade han funnit, utan allt hade varit en enda virvel. Det första han funnit, som stod stilla, det var svennens ljusa panna och klara ögon.
Jag skall väl också sätta dem i rörelse, tänkte kungen. De skola ock komma med i virveldansen. Därför lyfte han svärdet emot honom.
Men fastän svärdet höjde sig och sjönk allt närmare mot den unge svennens huvud, stod han alldeles stilla, och hans ögon voro med samma fasthet riktade på kungen.
Om nu svennen ändrat en min eller ryckt huvudet tillbaka endast en tum, hade kungen dödat honom, därför att han ryckt undan honom den sista plats i världen, som ej rörde sig.
Men nu stod han orörlig, och kungens svärd sänkte sig alltmer, och snart låg det nere på hans hjässa. Men dit nedsjönk det alldeles stilla och kvarlåg där så oskadligt som ett grässtrå.
Då log svennen glatt och började åter tala till kungen. Och kungen böjde sig fram och lyssnade till honom. Aldrig har jag väl sett den svennen förr, tänkte kungen. Han är frisk och orädd, och han talar, som hade våren själv sänt in honom, för att jag skall få veta vad som i dag hänt mig.
”Jag kommer från skogen”, sade svennen, ”jag har alltid levat i skogen, alltid gått omkring med lövtak över huvudet och trädstammar omkring mig. Då jag nödgas att gå ut på de nakna åkrarna eller då jag ror ut på det skugglösa havet, ryser jag av förfäran och längtar att se skogens gröna murar resa sig omkring mig.
Men kungen är från havet, han är en havsörn, som är van vid den stora himlen, som välver sig över de oskyddade skären. Då han kommer in i skogen, blir det honom tungt och trångt. Det var jag, som i dag följde kungen och drottningen, då de gingo fram i skogen. Jag såg, att kungen var ovan vid skogen, så att den skrämde honom. Skogens skuggor lade sig skymmande över kungens själ och förvirrade hans tankar.
Och kungen är ej van vid våren i skogen. Om våren brukar kungen gunga omkring ute på havet. Så snart isen lossnat i fjordarna, brukar kungens segel flyga fram över de ofruktbara böljorna. Kungen känner våren på de trädlösa skären, där några få grässtrån pina sig fram mellan klipporna; han känner ej våren i lundarna, han har ej förrän i år sett vårens blomflod bölja fram över skogsängen.”
Kungens ögon vilade på svennen oavlåtligt frågande, såsom hade han hört en stor visman eller förutsägare. Stundom strök svennen med handen upp håret från pannan, och för varje gång tycktes denna lysa allt klarare. Det var en friskhet över honom, såsom komme han rätt in ur våren. Han kände alla vårens hemligheter likaväl som vallpojken känner sin hjord.
”Kungen har ej vetat”, fortfor svennen, ”hur våren i skogen far fram med människorna. Han vet, att då våren öppnar fjordarna, tvingas han ut på färd mellan holmar och skär, men han vet ej, att skogsvåren smälter ålderdomens is ur hjärtat och att människor och djur draga ungdomsglada ut till ny kärlek.
Kungen har ett starkt sinne och en hård vilja. Hela dagen har vårstormen brusat omkring honom, men han har ej vågat taga emot en ny ungdom. Kungen har menat, att han var för gammal, att han var ett dött träd, som ej mer kunde blomstra.
Då kungen gick ut i skogen med drottningen och vårvinden omsvepte henne, kom ungdomen till henne. Jag, som gick med dem i skogen, såg hur drottningens blickar blevo fuktiga, hur hennes gång blev lätt och dansande och hur hennes läppar blevo röda och friska. Kungen såg det också, han såg, att vårstormen hade fyllt drottningen med ung längtan, men han visste ej vad han såg. Han trodde, att skogen och våren förvandlat drottningen till ett ont rå.
Nu skall kungen än en gång vända sig mot drottningen och betrakta henne”, sade svennen. ”Han skall ej försöka se på henne såsom i går eller i fjol, ty det tillåter ej våren. Kungen har gått ute i skogssnåren hela dagen, han har vadat fram genom uppspirande sippor, och det unga lövet på träden har smekt hans kind. Kungen skall skaka av sig årens gräsliga börda, han måste bli en vårens människa, han måste se på drottningen med sin ungdoms längtan.”
Då svennen sagt allt detta, teg han och såg leende upp till kungen. Och kungen erfor plötsligen lugn och stillhet. Vårvinden brusade ej längre inne i hans huvud, det var som hade den slutat sitt arbete. Han tyckte, att han liknade den starka ekstammen, som vårvinden måste kringstorma timme efter timme, innan den kunde förmå sig att utsända sina blad.
Nu ljusnade allt hans inre på en gång. Blodet sköt ny fart, och i hans hjärna kändes en vidunderlig lättnad. Livet log mot honom, hela den vida kungssalen var fylld med glädje, och likaså syntes honom hela staden nedanför och hela den vida världen.
”Det är ungdom, ungdom, som vänder åter”, sade kungen till sig själv.
Kungen vände huvudet och såg på drottningen. Hon satt djupt uppkrupen i sin stol, darrande rädd, hade dragit sig så långt undan honom, som hon kunde.
Men det låg en stor, outsäglig förvåning över hennes ansikte, ett tvivel, som ingenting kunde övertyga. Hur kan det vara du, som slår mig? tycktes hon fråga. Hur kan du, som jag älskar, tala hårt till mig och slå mig. Fastän ditt slag brinner på min kind, kan jag ej tro, att det är du, som gav det.
Han såg ej mer det vilda och trolska, han såg blott mild ljuvhet, blott hängiven ömhet, blott nyvaknad ungdom.
Kungen lade sig ned på knä för drottningen och grät av lycka, och drottningen lade sin hand på hans huvud och smekte hans hår.
1898.
SPÖKHANDEN.
Just som klockan slog ett på natten, kom någon och ringde på doktorns klocka. Den första ringningen hade intet resultat, men då en andra och en tredje visade, att det var obönhörligt allvar, kom doktorns Karin ut genom köksdörren och tog reda på vad som stod på. Och då Karin förgäves underhandlat en stund, måste hon finna sig i att väcka doktorn. Hon kom och knackade på sängkammardörrn.
”Det är bud från doktorns fästmö. Doktorn måste dit.”
”Är hon sjuk?” hördes det där inifrån.
”De veta inte vad som fattas henne. De tro, att hon fått se något.”
”Ja, hälsa och säg, att jag kommer.”
Doktorn frågade icke mer. Tyckte inte om
