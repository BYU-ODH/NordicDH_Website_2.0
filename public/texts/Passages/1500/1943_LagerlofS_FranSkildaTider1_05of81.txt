blå vågorna. Hade ej också hon varit syndigt stolt och högmodig? Var ej hon ock bortförd från fader och moder och gråtande syskon? Var ej hon ock förtrollad, så att hon ej märkt vart färden burit, förrän de nu skulle stiga rätt ned i havet? Och hon tänkte på Jesper Muus’ skumvita hår och gröna ögon, hans milda stämma, smekande som vatten, hans smidiga kropp, vig, som vore den idel leder, hela hans glittrande havsgudsföreteelse. Skrämmande upp sig själv i det hastigt påkommande mörkret, medan alla voro tysta, som man gärna är mot slutet av en lång resa, påminde hon sig hur underligt det var, att kärleken till Jesper Muus kommit så hastigt över henne, som väl ej kunde tillhöra Holger Munk men dock i tysthet lovat sig att för honom bevara sitt hjärtas kärlek.
Hastigt spratt hon till. Hon tyckte, att hästen lyfte fötterna som för att vada i djupt vatten. Men innan hon hann märka, att det blott var i ljus, lös sand de nu redo, hann hon tänka, att vart det nu än bar, måste hon, därför att hennes hjärta ville det så, följa denne havsmannen.
Strax därpå voro de nere vid stranden, och hon såg den eviga synen av ett öppet, månbelyst hav, så lugnt, att ljusklara stjärnor speglades däri. Och fortfarande att drömma såg hon herr Jespers slott, liksom uppstiget ur havet, flyta ute på det speglande vattnet. Hon tyckte sig tydligt märka hur det övermåttan höga stenhuset stod rätt upp ur vågorna, och ovillkorligen drev hon hästen ett par steg ut på den vattensköljda sanden för att rida dit ut på den bro av månstrålar, som dallrade över den grunda bukt, vid vilken de stannat. Men Jesper Muus höll inne hennes häst och förde henne ut på den smala landtunga, på vars yttersta udde slottet låg. Men allt medan de redo, tänkte hon: ”Detta är blott för i natt. I månsken resa sig trollslotten över havet. I morgon finnes här ingen fast mark, då svallar vågen runtomkring oss och över oss.” På samma gång kände hon, att för henne fanns ingen räddning, därför att hon ej mäktade vilja någon.
Småsvennerna tände facklor mera av lust att se dem låga och ryka än därför att de behövdes i den ljusa natten, och företrädd av deras röktyngda lågor gick Kirsten Thott över borggården uppför den höga stentrappan in i havsmannens bostad.
Hon tog sig över pannan, då hon inträdde, ty alltifrån den höga förstugan ända in i de stora gästabudssalarna såg hon allt uppfyllt av rikedomar av de mest olika slag. Det var förvisso havskonungens borg, smyckad med skatter från sjunkna skepp. Hon såg i tankarna havets vitarmade jungfrur, utsända till plundring, dyka in i vrakens mörka inre, slingra fram mellan lik och last för att rycka till sig ringar från drunknade kvinnors vissna fingrar, slita de kostbara svärden från männens sida. Och detta stora, gyllene krucifix, som skyddade festsalens högsäte, hade en på skeppsdäcket knäböjande munk under en stormig natt sträckt mot den anlöpande störtvågen. Men havets mör hade hånleende brusat fram i störtvågen, ryckt korset ifrån munken och fört det ned till sin härskare. Och dessa stora pokaler med gamla frälseätters sköldar kring bildprydd fot och en harneskklädd man, vaktande på locket, de voro ryckta från en bordsrund av sjörövare, som nyss plundrat en riddarborg. Men de blåa dynor med silketunga broderier, som lågo långs bänkarna, voro ej stulna utan vävda av lena vågor i havsfruns vävstol.
Men Kirsten Thott, riddardottern, vaknade ur dessa drömmar vid det att Jesper Muus frågade henne hur hennes hem behagade henne.
”Gud nåde mig, fattiga barn”, sade hon då, ”för all rikedom jag här ser. Dessa kalkar höra till Guds hus, och till en herremans gård det vita silvret på vårt bord. Stulen var min vita häst och stulen sammetsmattan, som våra hästar trampade till stoft, då vi redo in på borggården. Giv mig tallrik av lönn och sked av en, så att jag må kunna lyfta maten till min mun utan att vämjas vid tjuvgodset!”
Men Jesper Muus blev mörk i hågen vid dessa hennes ord.
”Allt detta har jag vunnit i ärlig strid”, sade han.
”Stränge herre, tag ej alltför illa upp en kvinnas ord. Jag förstår, att du har tagit det från sjörövarna, men de hava vunnit det i skändlig tjuvnad. Det ber jag dig, att du ger allt detta tillbaka till dem, som det med rätta tillkommer, framför allt det, som är taget från Guds hus. Och det, som bär okända mäns bomärken, giv det till fattiga vandrare och vallfartsmän! Hellre vill jag sitta på hårt trä eller på golvets glatta sten än på dessa mjuka dynor, om vilka jag måste tänka, att hättebrödernas kvinnor sovit på dem. Men det vill jag lova dig att spinna och väva av markens lin och fårens ull, så att dessa salar åter skola bliva lika rikt klädda som nu.”
Vid dessa hennes ord tänkte riddaren på den gamla drottningens varning och beslöt att handla som den ädlaste riddersman, ty han förstod, att Kirsten Thott aldrig skulle giva sig till freds bland dessa rövade skatter. Och fastän det bar honom mycket emot, sade han: ”Detta allt är ditt, Kirsten Thott, gör därmed vad du vill. Men det beder jag dig, att du ej på en gång tömmer hela huset och att du ej ger bort något, förrän du funnit den rätte ägaren.”
Häröver blev Kirsten Thott mycket glad, ty hon kunde nu förstå, att hennes man var en kristen riddare och ej en odöpt havsman. Hon gick ödmjukt fram till honom och kysste hans hand. ”För all orätt jag gjort dig i mina tankar begär jag din förlåtelse, Jesper Muus!” sade hon. ”Och Gud låte det gå så, att jag, som en gång bragt skam över dig, må kunna göra ditt hjärtas ädelhet känd över alla vår drottnings länder och hav.”
Det hade måhända varit bättre, om ej Kirsten Thott begärt ett så stort offer av sin man. Hade allt givits bort på en gång, hade det ock gått bättre, ty mången kan i kärlekens och hänförelsens ögonblick underkasta sig, vad han ej i längden kan stå fast vid. Men husfrun sände bort ett par smycken eller dyrbara kärl med varje lägenhet hon kunde finna, och det retade riddaren att se än den ena, än den andra av hemmets skatter försvinna. Helt förbjuda detta ville han ej, ty han ville stå vid sitt ord som en riddersman, men han blev ofta vresig och hård, utan att Kirsten Thott först förstod orsaken.
En dag hände dock, att riddaren i slottets portvalv mötte en munk, som var ditsänd från sitt kloster för att hämta vad där möjligen kunde finnas av klostrets gods, och då denne, tungt lastad, kom ur slottet, föll vreden över Jesper Muus, så att han slog munken och ryckte säcken ifrån honom. Vad däri funnits bar han åter in i huset och satte med egen hand upp det på de hyllor, därifrån det tagits.
Nästa dag ångrade han sig väl och sände åter bort klostergodset, men han kunde ej, sedan han en gång givit vika för vreden, fullt hålla den tillbaka vid varje ny sändning, och Kirsten Thott måste slutligen nöja sig med att behålla det rövade. Men detta bar henne mycket emot, och dels av harm, dels för att hon höll det för sin plikt, blev hon nu mycket kall och inbunden. Då herr Jesper var vid gott lynne såsom före sitt giftermål eller under bröllopsresan, kunde han ej rycka henne med. Icke heller hade hon makt att öppna sitt väsens djup för honom och föra honom bort från det jordiska.
Då han nu ej längre var lycklig med Kirsten Thott, vaknade hos honom minnet av ringen hon givit honom. Han började åter tro, att hon föraktade honom, och kunde alls ej tro på hennes kärlek. Och allt bittrare blev deras liv. De sköna sommardagar, då de färdats med lust och glädje över härliga slätter, syntes dem vara sjunkna i ett oåtkomligt fjärran.
Kirsten Thott upphörde snart att giva mannen all skuld. Hon såg nu olyckan som ett tungt, välförtjänt straff, uppvuxet ur hennes egen förbrytelse, komma ned över henne, och lamslagen av skräck vågade hon ej ens försöka att avvärja den. Hon hade varit fången i brottsligt högmod, hon hade en gång hopat skam över en annan, och nu var det hennes straff, att ringen med kopparnageln fördärvade hennes käraste. Men i känslan av sin synd vågade hon knappt göra något för att avvärja olyckan. Hon bara gav akt på hur hennes man sjönk. Ingen levande råd visste hon sig för att åter hjälpa honom till att vinna frid med sig själv.
En kväll, då hon och tärnorna sutto flitiga vid spinnrocken, hade hon bett honom komma och förtälja dem något äventyr. Och han hade setat välbelåten ibland dem vid sin bägare och berättat. Men hans berättelser hade genljudit av stormvräkta vågors dån och dödsdömda förbrytares ångesttjut. I detta skräckkrig blänkte bödelsyxan oftare än riddarsvärdet. Skeppen foro omkring med rårna förvandlade till galgar och däcket
