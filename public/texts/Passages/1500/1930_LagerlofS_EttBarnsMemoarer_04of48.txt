väl ha en liten belöning, när ni har fått vänta så länge på posten.»
LÖFTET.
Det är ingenting, som är så roligt, som då pappa kommer hem.
Han for bort dagen efter den, då vi hade varit på bibelförklaring, och har inte varit hemma alltsedan. Vi tycker, att det är så tråkigt, då pappa är borta. Det är ingen, som pratar, medan vi äter middag, och ingen, som leker med oss om kvällarna, då vi har ätit. Barn-Maja säger, att han reser omkring och tar opp skatt, och hon vill påstå, att han bara har varit borta några veckor. Men vi litar inte på Barn-Maja, sedan hon ställde sig att prata med Lars Nylund i stalltrappan på gästgivargården, utan vi tror, att pappa har varit borta många månader.
Men så säger mamma en morgon, att i kväll kommer pappa hem, och då blir vi så glada.
Hela den dagen öppnar vi förstudörrn, så fort vi kommer åt, och springer ut på förstubron och lyssnar och tittar. Mamma säger, att vi ska stanna inne. Vi står bara och förkyler oss, men det bryr vi oss inte om ett enda dugg.
Aline Laurell klagar på oss, därför att vi inte har tankarna med oss, när hon förhör oss våra läxor. »Om jag inte visste vem det är, som kommer i kväll,» säger hon, »så skulle ni få anmärkning allihop.»
Gerda håller hela dagen på med att klä sina dockor. Hon klär på dem och klär av dem och klär på dem igen. Hon kan inte få dem fina nog.
Anna och jag, vi säger till Emma Laurell, att hon kan vara säker på att pappa har med sig leksaker till henne likaväl som till oss. Hon känner inte vår pappa, om hon kan tvivla på den saken.
När som klockan blir fyra och lektionerna är slut, säger Aline Laurell, att vi får slippa läxor till nästa dag, för hon vet ju, att vi ändå inte kan lära oss dem. Och vi skyndar oss ut, både Anna och Emma Laurell och Gerda och jag, för att möta pappa. Vi går först till stallet efter den stora stallgumsen, som Johan körde in åt oss förra julen, och vi spänner den för kälken, för att det ska se högtidligt ut. Det är nästan slut med föret, men vi vet, att pappa tycker om att se, när vi kommer körande med stallgumsen.
Tänk, att vi har en sådan tur — »flax», som Emma Laurell brukar säga! Vi har knappast hunnit oppför allén, så får vi höra dombjällror. Och strax därpå kommer en åkande, och vi känner igen Bruningen och bredåkan och Magnus i Wien och pappa själv i den stora vargskinnspälsen. Vi hinner nätt och jämnt att dra och knuffa och skjuta på stallgumsen, så att han kommer av vägen, för han är inte så inkörd, att han viker åt sidan, när han möter en häst, utan då ställer han sig helst på bakbenen och skjuter fram huvudet och vill köra hästen ner i diket.
Men så besynnerligt det är, att inte pappa stannar och hälsar på oss! Vi har ju inte långt hem, men nog hade vi trott, att Gerda och jag eller åtminstone Gerda skulle få komma opp i släden och åka med fram till trappan. Men pappa bara nickar ett litet litet grand och far förbi oss.
Nu ångrar vi, att vi tog stallgumsen med oss, för vi har bråttom hem, och stallgumsen är inte så inkörd, att han vänder, när som en drar i en töm, utan vändningen får lov att ske på det sättet, att vi ställer oss alla fyra på ena sidan om honom och skjuter på, ända tills han begriper vad det är fråga om.
På det sättet kommer vi för sent för att ta emot pappa, när han kör fram till trappan. Men att han inte står kvar ute och väntar på oss! Vi kan rakt inte förstå oss på honom.
Vi stormar in i förstun, men han finns inte där heller. Han har väl säkert något spektakel för sig, tänker vi och undrar om vi ska gå in i sängkammarn. Men i detsamma öppnar mamma sängkammardörrn och kommer ut till oss. »Barna ska vara snälla och gå sakta i trappan,» säger hon, »och stanna inne i barnkammarn, för pappa är sjuk. Han har feber och ska gå och lägga sig.»
Och mamma skälver på rösten, när hon säger detta, och det skrämmer oss så förfärligt. Och sedan, när som vi har smugit oss oppför trappan och kommit in i barnkammarn, säger Anna, att hon tror, att pappa håller på att dö.
Om kvällarna, när vi har gått och lagt oss, brukar mamma komma in till oss och höra på, medan vi läser våra böner. Vi läser Fader vår och Herren välsigne oss och Gud som haver och Det går en ängel, Mamma flyttar sig ifrån säng till säng, och vi läser samma böner, först Anna, så Emma Laurell och sist jag. Emma Laurell ber också, att Gud ska bevara hennes mamma och hennes syskon och alla snälla människor. Men den bönen brukar vi andra aldrig läsa, för vi fick inte lära oss den, när vi var små.
Nu i kväll kommer mamma in till oss som vanligt, fastän pappa är sjuk, och sätter sig vid Annas säng. Och Anna läser Fader vår och Herren välsigne oss och Gud som haver och Det går en ängel, såsom hon brukar, men hon nöjer sig inte med detta, utan hon slutar på samma sätt som Emma Laurell: »Gud bevare min pappa och min mamma och mina syskon och alla snälla människor.»
Anna säger så, därför att hon vill be Gud för pappa, som är sjuk, och det förstår mamma, för hon lutar sig ner och kysser henne.
Sedan går mamma till Emma Laurell, och hon läser Fader vår och Herren välsigne oss och Gud som haver och Det går en ängel. Sedan ber hon för sin mamma, för sina syskon och för alla snälla människor. Och allra sist säger hon: »Gud bevare den snälle farbror Lagerlöf, så att han inte dör liksom min pappa!»
När Emma Laurell har bett till slut, så böjer sig mamma ner och kysser henne, såsom hon kysste Anna. Sedan flyttar mamma sig till min säng.
Och jag läser Fader vår och Herren välsigne oss och Gud som haver och Det går en ängel, men sedan säger jag ingenting. Jag ville allt, men det är alldeles omöjligt för mig att få fram ett ord.
Mamma sitter stilla och väntar en liten stund, och därpå säger hon:
»Ska du inte be Gud, att han inte tar din pappa ifrån dig?»
Och jag vill, jag vill så förfärligt gärna, och jag vet, att det ser illa ut, att jag ingenting säger, men jag kan inte.
Mamma sitter och väntar än en stund, och jag vet, att hon tänker på allt det, som pappa har gjort för mig, att han reste till Strömstad för min skull och att jag har fått vara i Stockholm en hel vinter och gå på gymnastiken, men jag kan inte få fram ett ord i alla fall. Och då reser mamma sig och går sin väg utan att kyssa mig.
Men sedan mamma har gått, ligger jag och tänker, att kanske pappa dör, därför att jag inte bad för honom.
Kanske att Gud blev så ond på mig, därför att jag inte bad honom bevara min pappa, att han tar honom ifrån mig.
Och vad ska jag göra för att visa Gud, att jag inte vill, att pappa ska dö?
Jag har ett litet litet guldhjärta, som jag har fått av mamsell Spak, som var syster till moster Wennervik, och ett litet granatkors. Om jag ger bort dem, så kanske Gud förstår, att jag gör det, för att pappa ska få leva. Men jag tror inte, att jag får lov för mamma att ge bort dem. Jag är allt tvungen att hitta på något annat.
*
Nu har doktorn varit här, och när han var rest, talade mamma om för oss, att pappa har lunginflammation. Pappa har fått ligga på våta lakan en natt under resan, och våta lakan är del farligaste, som finns.
Aline Laurell hjälpte mamma att vaka över pappa i natt, och i dag med är hon mest inne i sängkammarn. Mamma vet inte vad hon skulle ta sig till, om hon inte hade Aline Laurell, för hon är så redig och lugn. Faster Lovisa är så förskräckligt rädd för att pappa ska dö, så henne är det inte något besked med.
Aline Laurell ger oss läxor, men hon kommer inte opp till oss och förhör dem, och hon ger oss långa tal att räkna, men hon kommer inte och ser efter i facitboken om de är rätta. Och till sist tycker vi barn, att det blir för hemskt att sitta ensamma i barnkammarn så långt ifrån alla stora människor. Vi smyger oss utför trappan, Anna, Emma Laurell och jag, och går in till faster Lovisa i kökskammarn. Och där sitter
