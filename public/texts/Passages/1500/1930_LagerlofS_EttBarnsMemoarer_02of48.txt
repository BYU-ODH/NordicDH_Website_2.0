lämna fram pengarna.»
»Men nu vill du ändå sända dem?»
»Ja, om Aline bara vill hjälpa mig att skicka av dom. Jag köpte inga brända mandlar i Karlstad, utan jag har pengarna kvar. Jag skämdes, när jag satt på tåget, jag tyckte, att alla, som fanns i kupén, såg på mig och undrade varför jag ingenting hade gett, och jag har skämts var dag här hemma också. Jag ville allt bra gärna skicka de där pengarna till banvaktshustrun.»
Aline ser på mig med sina stora grå ögon. »Varför har du inte talat med din mamma om det »här?» säger hon.
»Jag tänkte ingenting säja till någon människa, men så hörde jag, när Aline talte om samvetet.»
»Jaså,» säger Aline. »Ja, jag ska väl hjälpa dig då.»
Och så går jag efter mina två tolvskillingar och ger henne dem.
Men sedan är vi så goda vänner, Aline och jag. Jag talar om för henne allt det, som jag annars inte talar om för någon människa. Jag berättar till och med, att en gång, när jag var sju år, så läste jag en så rolig bok, som hette »Oceola», och att jag alltifrån den tiden hade bestämt mig för, att bara jag blev stor, så skulle jag ingenting annat göra än skriva romaner.
BIBELFÖRKLARING.
Vi tycker, att det är så roligt att hämta posten om söndagseftermiddagarna. Det är bara vi stora, Anna och Emma Laurell och jag, som får gå. Vi smyger oss i väg, innan Gerda har vaknat från middagssömnen, så att hon inte ska behöva gråta, för att hon inte får gå med. Se, Gerda är bara sex år, och vi tycker, att det är för svår väg för henne, som är så liten, att hon inte kan hoppa över ett dike eller krångla sig över en gärdsgård utan att få hjälp.
Ibland brukar Barn-Maja komma och fråga om hon får gå med, därför att hon tycker, att det blir så långsamt att sitta hemma en hel söndag. Barn-Maja är Gerdas barnpiga, och hon är inte alls tillsagd varken av pappa eller mamma att gå med och se efter oss. När Anna är tolv år och Emma Laurell är elva och jag är tie, så tycker vi, att vi inte behöver någon, som vallar oss. Barn- Maja följer med, bara därför att det är roligt. Hon vill hellre gå med Anna och Emma Laurell och mig efter posten än stå hemma på vedbacken och språka med Lars Nylund och Magnus Engström. Barn-Maja säger, att de där pojkarna pratar så mycket dumheter.
I dag är Barn-Maja med igen, och hela tiden, medan vi går utför lagårdsbacken och ner över ängarna och förbi Per i Berlins stuga, så berättar Barn-Maja hur det var, när som hon och Lars Nylund och de andra småbarnen i Högbergssäter gick vall med fåren på Åsskogen. Och Lars Nylund slog en gång ihjäl en huggorm, just som den skulle till att hugga Barn-Maja i stortån. Och en gång hade Barn-Maja sjunkit ner i Stormossen ända till hakan och skulle aldrig mer ha fått se dagens ljus, om inte Lars Nylund hade kommit och dragit opp henne.
Det är alltid så trevligt att höra på Barn-Maja, när som hon talar om hur det var, när hon gick vall, men rätt som det är, så säger Anna, att det hörs, att Barn-Maja är bra kär i Lars Nylund. Och Barn-Maja svarar, att det är ingen sanning, för det är slut nu. Det var bara en lek, när som de var små. Men jag blir ledsen, för att Anna skulle retas med Barn-Maja, för nu vill hon ingenting mer berätta.
Det är allt så väl, att Gerda inte kom att gå med, för tänk, så trött hon skulle ha blivit, hon, som bara är sex år! Jag blir trött, jag, som är tie. Inte för att det annars gör mig något att gå en fjärdingsväg eller så. Jag har inte det minsta ont i mitt ben alltsedan den vintern, då jag var i Stockholm och gick på gymnastiken. Men se, vägen ifrån Per i Berlins stuga och fram till gästgivargården i Högberg är så blöt som ett kärr. När en lyfter foten, säger det smack. Vi visste inte, att det var riktig tjällossning här väster ut, för det har ju bara töat ett par dar. Anna säger, att vi ska få se, att postiljonen har blivit hindrad av det dåliga väglaget, så att vi inte får någon post.
Jag förstår inte hur Anna kan veta allting. Tänk, att det första vi får höra, när vi kommer fram till gästgivargården, det är, att postiljonen inte har farit förbi ännu och lämnat in postväskan till Mårbacka. Anna tycker, att vi ska vända om genast, men Barn-Maja undrar om vi ändå inte borde vänta en stund, därför att löjtnant Lagerlöf blir så ledsen, om vi kommer hem utan någon post.
Jag är allt glad, att Anna ger med sig, så att vi får gå in i storstugan på gästgivargården och vila litet. Gästgivarmor sätter fram stolar åt oss rätt långt nere vid dörrn, och vi blir sittande där tysta, för det är ingen, som talar med oss. I stället ser vi oss om i rummet. Det är framdukat smör och bröd och ost på ett stort bord framme vid fönstret, och på ett annat bord finns det fullt med kaffekoppar och fat. I spisen står det flera stora kaffepannor, som puttrar och fräser och ibland kokar över. Äldsta dottern i huset håller på att mala kaffe. Barn-Maja säger halvhögt, att ingenting luktar så gott som kaffe, i synnerhet när en är trött och våt och frusen, och det tycker vi allihop, men Anna tystar på henne, för inte vill vi, att de ska tro där på gästgivargården, att vi väntar att bli bjudna på något.
Det blir vi inte heller, och om en stund går Barn-Maja ut för att se efter om inte postiljonen syns till borta i backarna. Hon stannar ute så länge, att vi tror, att vi aldrig mer ska få se henne, och dessutom blir vi oroliga, för vi ser, att det samlas så mycket folk ute på gården. Somliga öppnar dörrn liksom för att gå in, men när de får syn på oss, så skakar de på huvudet och vänder om. Och vi hör, att den äldsta dottern, hon, som mal kaffe, viskar med gästgivarmor och frågar om aldrig de där småjäntorna från Mårbacka ska gå sin väg. Och Anna viskar till Emma Laurell och mig, att hon tror, att här ska bli kalas, så att de vill bli av med oss. Och vi vill inte vara i vägen, vi kommer överens, att bara Barn-Maja visar sig, så ska vi genast gå därifrån.
Men Barn-Maja är och blir borta, och jag hör, att Anna viskar till Emma Laurell, att hon tror, att Barn-Maja har stämt möte med Lars Nylund här på gästgivargården och att det var därför, som hon var så ivrig att få gå med. Men jag kan inte tro, att Barn-Maja är så bakslug. Jag sitter hela tiden och stirrar ut genom fönstret för att få syn på henne.
Och mittframför mig på andra sidan gården står det en stallbyggning, och på hörnet av den stallbyggningen finns det en gammal trappa, som är inbyggd, så att man bara kan se de två nedersta trappstegen. Men på de trappstegen står det ett par människor. Jag kan inte se vilka det är, för det syns bara ett par stövlar och en bit av ett par byxben av den ena och ett par kängor och ett stycke av en randig kjortel av den andra. Men de måtte ha bra mycket att säga varandra, för de har stått där i trappan en lång stund. Det underligaste är, att jag tycker jag känner igen den randiga kjorteln, fast det vore ju bra besynnerligt, om Barn-Maja skulle ställa sig och prata med ett par byxben, när hon är ute för att titta efter en postiljon, som kommer åkande borta på landsvägen. Jag ska just till att fråga Anna vad hon tänker om den randiga kjorteln, då gästgivarmor kommer gående åt vårt håll. Hon talar inte till oss, men då hon går förbi, säger hon liksom för sig själv: »Ja, dä blir allt så kärt te få höre Paulus Andersson från Sandarne.»
Vi sitter stilla, vi, och bara lyssnar. Gästgivarmor står nu bakom oss och plockar opp ved ur vedlårn. »Gud ske tack och lov för att Paulus Andersson ska hålle bibelförklaring i mitt hus klockan fyra i eftermiddag,» säger hon för sig själv, medan hon slamrar med vedträna. »Alle di, som vell stanne å höre på, ä så välkomna,» fortsätter hon. »Den som till mig kommer, honom kastar jag icke ut, säjer jag som Jesus. Men den som fruktar människor mera än Gud, den ska gå sin väg.»
Vi vänder ögonen mot den stora väggklockan, alla tre, och den fattas inte mer än fem minuter i fyra. Och Emma Laurell och jag, vi hoppar ner från våra stolar för att gå vår väg,
