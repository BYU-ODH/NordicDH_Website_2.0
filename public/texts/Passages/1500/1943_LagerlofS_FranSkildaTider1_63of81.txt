Adjö, adjö!”
Han tordes inte förlänga avskedet utan sprang upp på däck. Han var inte alls ängslig för hur dockan skulle få det. Han tvivlade inte ett ögonblick, att så snart något av de barn, som befunno sig ombord på ångbåten, fick syn på den, så skulle det upptäcka dess stora och goda egenskaper och fatta en sådan kärlek för den, att det inte kunde låta bli att ta den med sig hem.
Han tyckte, att han hade större skäl till ängslan för sig själv, för det var ganska ovisst hur det nu skulle gå honom, då han inte mer hade denna kloka vän till råd och hjälp.
Han hade inte väl kommit i land från båten, förrän han började längta efter dockan och ångrade, att han hade släppt den från sig. Det hade varit bättre att tåla alla elakheter än att göra sig av med en sådan skatt. Men han vände i alla fall inte tillbaka för att ta igen dockan. Så där ängslig kände man sig visst alltid, då någon, som man höll av, reste sin väg. Och det skulle väl ge med sig om ett par timmar.
Men alltmedan han gick hemåt, förföljdes han av den känslan, att det var något värdefullt och stort, som han hade gjort sig av med, och denna känsla ville inte avtaga, utan snarare tillväxte den och blev till en häftig vrede mot alla dem, som inte hade kunnat lämna dockan i fred. Då han senare på dagen kom till skolan, hade han ett slags njutning av att känna, att han var så slö, att han inte kunde svara riktigt på en enda fråga. ”Ja, se nu bara hur det går!” tänkte han. ”Ni kunde ha låtit mig behålla min docka.”
Det var visserligen en stor synd, som hade blivit begången emot honom. Han kunde inte finna sig till rätta i hemmet, lika så litet där som i skolan. Den lilla skrubben, där dockan och han hade trivts så utmärkt, fann han nu så mörk och fattig, att han inte kunde härda ut där. Han måste ta sin tillflykt till gatan, och där drev han omkring hela kvällen utan att varken räkna eller läsa. ”Ja, se nu”, sade han på nytt, ”så kommer det att bli alla dar! Varför lät man mig inte behålla den, som kunde ställa det så, att jag hade trevligt hemma?”
Hela veckan gick, utan att gossen kom i bättre lynne. Modern gjorde vad hon kunde för att liva upp honom, men med liten framgång. Henne var han mer ovänlig mot än mot någon annan, för han tyckte, att åtminstone hon, som själv hade givit honom dockan, också borde ha tagit dess parti och inte tillåtit, att han gjorde sig av med den.
Han kände en stor lust att gå ner till hamnen, men denna bekämpade han på det kraftigaste och ställde aldrig sina steg åt det hållet. Dockan var ju borta och förlorad, det visste han, så att det skulle bara vara att vrida kniven runt i såret, om han skulle gå dit ner för att se på Oscar Dickson och den tomma plyschsoffan i ångbåtssalongen.
Mot slutet av veckan hade väl gossen övervunnit det mesta av bitterheten mot modern och åter kunnat visa sig litet vänlig mot henne, eftersom hon tog mod till sig en eftermiddag och bad honom gå ner till hamnen och hämta henne några buntar sparris, som hon väntade med en skärgårdsbåt.
Gossen blev både röd och blek, då hon bad honom härom. Först hade han för avsikt att säga ett tvärt nej, men så steg det upp inom honom en så stark längtan att återigen komma dit ner, att han inte kunde strida emot den. ”Låt gå då!” tänkte han. ”Det är ju mor själv, som vill det.” Han kände nog, att det fanns en förhoppning inom honom, som bara lurade på tillfälle att komma ombord på ångbåten och se efter hur där stod till, men han tystade ner den med det oemotsägliga påståendet, att en sådan docka som Laban inte kunde ha suttit utan ägare i så många dagar. Det var inte annat möjligt, än att någon hade lagt sig till med den.
Men då han nu kom ner till hamnen med sin korg i handen, var den goda ångaren Oscar Dickson det första, som mötte hans blickar. Den tycktes vara alldeles nyss kommen, landgången var just utlagd, och passagerarna började strömma i land.
”Du är det största nöt, som går i ett par skor”, sade gossen till sig själv, men i alla fall var han i nästa sekund i färd med att tränga sig över landgången. ”Det tjänar ingenting till, det vet du”, sade han på nytt, men sprang ändå över däcket. ”Nej, det är inte den allra minsta reson i detta”, fortfor han, då han skyndade utför salongstrappan och tittade in i aktersalongen.
Men det var inte alldeles utan reson ändå, för vem var det väl, som satt högst uppe i hörnet av den plyschklädda soffan, om inte hans egen allrakäraste docka?
Gossen ville inte tro sina ögon. Kunde det verkligen vara hans egen Laban, som satt där? Jo, det var det ju ändå, det kände han bara därpå, att hans hjärta gjorde ett häftigt språng och flyttade sig på rätt plats igen. I detsamma begrep han varför han hade känt sig så ohygglig till mods hela denna tiden, som dockan hade varit borta. Det var hjärtat, som hade kommit i olag. Men nu med ens, bara han hade fått se dockan, var han bra igen.
Gossen var framme hos dockan med två språng. Han gjorde inga långa omständigheter med den, bara stoppade ner den i sin korg och knyckte ihop den, så att han fick igen locket. Och så bar det i väg hemåt med dem båda.
Under hela vägen gick han och småskrattade och gnolade, det kunde han inte låta bli. Ja, så här kändes det väl för människor, då de talade om att de voro lyckliga. Gossen hade aldrig kunnat tro, att det var så roligt.
Han var till och med glad åt att han hade kommit att sätta ut dockan, för om han inte hade varit skild från den hela långa veckan, så hade han inte kunnat känna den stora glädjen över återseendet.
Då han gick igenom källarbutiken, skyndade han inte förbi de handlande vid disken tyst och surmulen, som han hade brukat den sista tiden, utan han ställde ner sin korg, lade armen om livet på den tjockaste madamen och kysste henne.
Det var inte menat som annat än en liten vänlighet, och fastän både den tjocka och de andra slogo efter honom, så togo de det inte heller för något annat. ”Se, nu har han kommit i gott humör igen!” sade de. ”Ja, vi visste väl, att han inte skulle gå livet ut och sura för en lappdocka.”
Gossen stannade inte för att tala om för dem vad som hade förändrat honom. Han tog korgen med sig in i sin skrubb, packade upp dockan och satte den med stor högtidlighet till rätta i stolen. Och med detsamma återtog allt omkring honom sitt goda, hemmavanda utseende. Det var dockan, som förde med sig trevnad och behaglighet.
”Du bryr dig väl inte alls om att vara hemma igen, Laban?” sade gossen. ”Du hade det visst lika så bra på ångbåten.”
Han pratade i ett. Dockan fick lov att höra hur uselt han hade haft det och hur illa det hade gått med läsningen. Alltemellanåt avbröt han sina klagovisor och retade dockan, därför att ingen hade lagt beslag på den.
Han väntade inte på svar utan gick tvärt över till något annat. ”Vet du vad?” sade han. ”När jag nu har fått dig tillbaka, så står jag inte ut med att vara så här lat och tjockskallig, som jag har varit hela veckan. Vi får allt lov att ta i med full fart, för att jag ska hinna i kapp kamraterna.”
Det kom en sådan arbetsfeber över honom, att han i nästa minut satt med huvudet lutat över en bok. Och det var sannerligen ett nöje, det också, nu då Laban satt bredvid honom. ”Kan du komma ihåg detta? Och detta?” frågade han dockan. ”Kan du lösa det här problemet åt mig?” Och det gick alltsammans som en lek för den. Dockan såg genast klart i de allra mest tilltrasslade uppgifter. Det var lust och glädje alltsammans.
Om en stund kunde han inte neka sig nöjet att än en gång retas med den.
”Tänk ändå, att det inte var någon, som ville ha dig, Laban! Tänk, att du fick sitta ensam i soffhörnet hela veckan! Det hade du väl aldrig kunnat tro.”
I detsamma som han nu igen skämtade med dockan på detta sättet, fick han se något vitt sticka fram ur bussarongen, tätt vid halslinningen. Gossen böjde sig fram mot dockan och drog fram en liten fyrkantig pappersbit. Det var en amatörfotografi, som föreställde en liten flicka med ljusa lockar, långa ögonfransar och en liten, liten mun.
”Jaså, du Laban, är du en sådan skojare!”
