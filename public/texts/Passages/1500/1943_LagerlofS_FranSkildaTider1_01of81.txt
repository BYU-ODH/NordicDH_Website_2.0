Från skilda tider. Efterlämnade skrifter. I
Red:
Nils Afzelius
Bokutgåva
Albert Bonniers förlag, Stockholm 1943.
Epub-version
Skapad 2015-05-12.
”Till Selma Lagerlöfs sjuttiofemårsdag 1933 utgavs en samlad upplaga av hennes verk. I den efterskörd som nu börjar utgivas ingår dels sådana skrifter som författarinnan själv har tryckt i tidningar, tidskrifter och andra publikationer men som av olika skäl icke togs med 1933, dels sådana som aldrig kom att offentliggöras av henne. Ur den skriftliga kvarlåtenskapen har endast fullt genomarbetade verk tryckts, och av verserna endast tre längre episka dikter. Företal, uttalanden och andra skrifter av obetydligt omfång har sparats för en tillämnad kritisk upplaga av Selma Lagerlöfs verk och en bibliografi över hennes författarskap.
”Från skilda tider” omfattar noveller, legender och sagor. En andra volym som utges nästa år, kommer att innehålla självbiografiska skrifter, minnesteckningar, naturskildringar och inlägg i aktuella spörsmål, två förut i bokform tryckta skrifter (Fru Fasta och Petter Nord och Ett äventyr i Vineta) samt kommentar till de båda posthuma volymerna.”
(Baksidestext på volymens omslag.)
Läs mer
Här kan du läsa verket på Litteraturbanken. Mer om och av Selma Lagerlöf kan du läsa här.
Litteraturbanken.se – The Swedish Literature Bank
RIDDARDOTTERN OCH HAVSMANNEN.
Om de, som äro unga och sköna men tungsinta, använda sin sorg så som läderlappen sina vingar, så att de om dagen hölja sig däri för att sitta tysta liksom bortgömda under dess mörka draperier och om natten breda ut den som svarta segel, på vilka de sväva ut i stjärnljusa rymder till betraktelsens och uppenbarelsens höjder, så uppstår omkring dem en sugande längtans virvel, en het storm av tillströmmande kärlek. Människor lockas av deras inres osedda härlighet, såsom de lockas till muslims stängda tempel, till heliga skrifters olösta gåtor. Inför deras stränga slutenhet stå vi i aldrig stillad trånad, som om de vore rosor, om vilka vi veta, att de väl kunna sätta knopp i jordens frostbitna och stormsökta lustgårdar men aldrig där mäkta slå ut de ljuvt skimrande kronbladen, aldrig utandas den hemlighetsfulla, glödfyllda doften. Om den sol, som kunde skingra dessa själars mörker, vore kärlek, skulle de snart hava full dager, men oftast hava de ej en gång mod att tro på den kärlek de själva väcka. Ty det är ej dem givet, att på den jord, som de skälvande beträda, skall finnas för dem en trygghetens plats. — Dessa vemodets barn hava levat i alla tider. Riddardottern, om vilken jag nu har att förtälja, var en av dem.
Riddardottern hade ett litet huvud, högt uppburet på en smal hals. Ögonen öppnade sig i en lång, smal strimma, där en brunröd ögonsten simmade i ett gulaktigt vitöga. Ögonlocken voro sällan fullt upplyftade. De föllo tunga och mörka, som om de vore brända, ned över dessa glödande ögon. Ögonbrynen ritade över dem en jämnsmal, skarpt svart, nästan rak linje. Läpparna voro tunna, sammantryckta till ett smalt, blekrött streck. Över de skönt avmejslade kinderna flöto gula färger tillsammans med guldbrons och varmt rött, men över pannan låg hyn gulvit, och vid tinningarna, där de blå ådrorna lyste genom det gula, tyckte man sig förnimma en skiftning i grönt. Men en tidigt förvärvad, djup rynka drog fram mellan ögonbrynen, och så litet var den på sin plats i detta unga ansikte, att man ständigt trodde, att den blott var en förbifarande skugglinje, och undrade, att den kunde dröja så länge på samma plats. Nedtill var ansiktet en mjuk oval, men upptill bröts linjen av den tungt byggda pannan. Över denna alltför breda och höga panna hade riddardottern neddragit det mörka håret. Strängt ordnat men mjukt, vågigt och glänsande föll det från hjässans vita bena ända ned mot ögonbrynen och drogs sedan över öronen, som det skylde ända till de pärlprydda öronsnibbarna, bakåt till nackens silkesmjuka fläta.
Riddardottern, vars namn var Kirsten Thott, hade ett stilla, sorgbundet väsen. Hon fruktade ständigt olycka för allt, som stod henne nära, och fastän ingen sorg ännu drabbat henne, gingo hennes dagar i tungsint ängslan. Men om nätterna hade hon sin bittra tröst och fägnad i att drömma om himmelska högslätter, dem hon väl aldrig kunde få beträda, där bevingade barn lekte bland stora bägarlika blommor, och om mjölkvita hav, där hon väl aldrig skulle få segla. Där såg hon resa sig skimrande berg, ej täckta av ljung och ej av snö, utan strålande, därför att de rena jungfrurs liljevita skara klädde dem, så som de vitvingade sjöfåglarna kläda skären i de nordliga haven.
Hon levde ej ett stilla liv på sin faders gård utan tillhörde fru Margaretas, den stora nordiska drottningens, hov och följde sin fru så till morgonens mässa som kvällens lustbarhet. Sin fru till ära sydde hon än ut guldglittrande sköldemärken på krigarens standar, än Guds moders bild på biskopens kåpa, men aldrig kunde hon sömma in glitter och guld i sitt mörka sinne.
Ej heller var hon förbigången av sitt hjärtas vän. Hon var med sina föräldrars bifall trolovad med sin barndomsvän Holger Munk, och han var henne kärast av de många, som bett om hennes genkärlek. Den, som såg henne i hennes dysterhet, kunde tänka, att stora sorger kommo henne till mötes på de solljusa vägar hon ännu vandrade och att deras svarta skuggor redan fallit över henne.
En man hette Jesper Muus. Han var av låg ätt, men han hade tjänat drottningen så tappert i kriget mot hättebröderna, att han blivit slagen till riddare. Han var en munter man och satte i sitt vapen ett mushuvud med långa murrhår och vassa ögon, ty som en mus hade han smugit sig över sjörövarna i deras strandgrottor och stulit deras gods, som en mus hade han gnagt hål i deras skepp och sänkt dem till havets botten.
Han var son till en fiskare från Skånes sydkust och var född i en koja, rest på ödsliga flygsandsfält. Sedan han kommit till rikedom och stor makt genom sin lycka i kriget, byggde han sig ett välbefäst, tornhögt hus på dessa samma fält, ty den fångst han eftertraktade var, liksom den hans fader sökte, att finna ute på havet.
Men denne man märkte, att sedan han fått en riddarborg och många tjänare och ville försöka leva en förnäm herres liv, hövdes det honom framför allt att få en högättad fru. Och han drog till drottningen för att begära en sådan. Han föreställde den höga frun, hurusom han ej kunde äkta någon av fiskarnes eller böndernas döttrar utan måste hava en ur de ätter, som lärt att härska. Han ville ha en brud, som visste vad en mans ära krävde, så att hon ej höll honom tillbaka från striden, en, som härdats till att se blod och möta faror, så att hon själv, om det gällde, kunde föra folket upp på vallarna.
Drottningen log åt hans bön och lovade att villfara den. Hon tog honom vid handen och förde honom in i det gemak, där hennes tärnor och de unga adelsdöttrar, som uppfostrades vid hennes hov, lekte med nålen, svängde spinnrockshjulen, kardade ull, hasplade silke, vävde tapeter och trädde upp pärlor.
Då de inträdde i gemaket, stod dörren till loftsgången öppen, så att aftonsolen kunde falla in där. Den inströmmande ljusfloden föll skarpt begränsad inåt rummet utan att bortblandas med den grå dager, som rådde på ömse sidor därom. Där, varest den framflöt, uppstod en glad lek med färger, och föremålen förändrades, som om de råkat in under en förtrollning. Siden och pärlor, som lågo i dess väg, började glänsa i aldrig förr sedda skiftningar, och de i tapeternas randbårder invävda rosorna och bladen tycktes väckas upp och få fägring. Likaså blev allt på broderier och tapeter, som skulle föreställa havsvågor eller träd eller skepp, liksom levande, men deras människor och djur syntes orimligt stela och fruktansvärt fula.
I denna ljusflod hade nu de unga högborna arbeterskorna samlat sig, medförande långa räckor av brokigt siden och skiftande gyllentyg, och deras smärta liv och ädelt formade huvud tycktes dyka upp ur vågor av glatt böljande färger. På toppen av en hög grön bölja låg det vita som en fräsande skumkrans, och över det tungt svallande blå drogo guldfärgerna fram såsom avspeglade solstrimmor. Men det röda var så lysande rött och tumlade fram så glittrande glatt, som om det ej kunde behärska sin glädje över att just vara det röda. Det hoppade över från purpur till scharlakan och från scharlakan till skärt, lekte i små böljor och välvde fram i långa dyningar, kastade reflexer över tärnornas ansikten, över stengolvet, över allt, som kom i dess väg, och uppförde sig så övermodigt och pockande, att man ej kunde undgå att märka, att det ansåg sig själv vara den envåldshärskande, allom bjudande och rådande, suveräna färgen.
Men som färgvågornas döttrar höjde sig de unga tärnorna upp i ljusfloden. Där de nu kringsvallades av ljuset, tycktes ock flera av dem likna de vitarmade mör, som bo i böljorna. Det var, som om de här sammankommit från alla de olika jordens vatten.
Där voro några sjöfågelaktiga, med stora, lätt böjda näsor, bakåt sluttande pannor, vattenklara, utstående ögon och försvinnande hakor. Håret kring deras ansikten var blont,
