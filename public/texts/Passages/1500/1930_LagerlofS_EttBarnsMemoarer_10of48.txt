Blå kabinettet, och där har en ung flicka en gång suttit vid fönstret och sett hur hennes fästman drunknade i Fryken. Jag brukar ibland ställa mig vid det fönstret, och då ser jag alltid, att Fryken ligger täckt med is och att en ung herre kommer gående på skridskor och att det slår opp en stor råk i isen mittframför honom. Sedan vänder jag mig bort, för jag vill inte se mer.
*
En gång satt det några herrar — jag tror, att det var morbror Schenson och ingenjör Warberg och pastor Unger och så pappa förstås på verandan här på Mårbacka och disputerade om vilket som var det bästa stället i socknen, Gårdsjö eller Herrestad. Och någon sa, att det var Gårdsjö, och en annan sa, att det var Herrestad.
Pappa satt och hörde på tyst en stund, men sedan frågade han om de rentav hade glömt bort Mårbacka. Kanske att det, när allt kom omkring, var likaså bra som de andra två.
De främmande tystnade och blev smått förlägna, men så sa morbror Schenson: »Visst är det sant, bror Erik Gustav, att du har kostat på Mårbacka en hel del och vidgat ut det och att du sköter det förträffligt. Men du förstår, det kan ju ändå inte jämföras ...»
»Ja,» sa pappa, »jag vet ju visst, att Gårdsjö är ett bruk och att Herrestad är det vackraste stället i Fryksdalen, men kan ni då förklara för mig vad det beror på, att Gårdsjö och Herrestad jämt har hållit på att byta om ägare? De har köpts och sålts, så länge som jag kan minnas tillbaka. Men Mårbacka har aldrig varit sålt alltsedan den dagen, då människor första gången slog sig ner här. Det har bara gått i arv.»
»Ja, det kan vara något i det du säjer, Erik Gustav,» sa morbror Schenson. »Det kan vara något i det. För om man bara skulle ta hänsyn till trevnaden ...»
RÄDSLA.
Vi sitter och har så roligt.
Pappa och mamma och faster Lovisa och Aline Laurell och Anna är resta till Sunne prostgård på kalas, men Emma Laurell och Gerda och jag har inte fått följa med, därför att vi är för små. Och sedan vi har lärt oss läxorna, har vi varit ute i köket hos hushållerskan, och hon har berättat för oss de där roliga rägglerna om Kockelille, som satte sig »svulgen utåv nöta», och om Gubben, som åt opp sju lass gröt och sju lass kärnmjölk. Och vi har övertalat den snälla köksan att sjunga den lustiga visan om Olle Bock, som for i kriget med femton tusen man och som skulle komma tillbaka »till påska eller helga trefaldighetsdag».
Sedan har vi stekt äpplen i salskakelugnen, och till kväll har vi fått gräddplättar med hallonsylt, för att vi inte ska sörja, därför att vi måste stanna hemma.
Men så snart som vi har ätit kvällsvard, går vi opp i barnkammarn, för vi tycker inte, att det är trevligt nere i rummen, när alla de stora är borta. Gerda får ligga på barnkammarsoffan i natt, för det är inte att begära, att hon ska sova ensam i sängkammarn. Och därför följer hon och Barn- Maja med oss opp. Den långa, rödhåriga hjälppigan och den snälla, köksan kommer också med, inte för att de har något i barnkammarn att göra, utan bara för att prata.
Barn-Maja sätter in ved i kakelugnen, och vi slår oss ner framför brasan och värmer oss. Det har varit förskräckligt dåligt väder hela kvällen, och vi sitter tysta en stund och hör på hur regnet piskar mot fönstret och hur vinden tjuter, då den far runtom husknuten. Den snälla köksan tycker, att det är bra synd om herrskapet, som ska vara tvungna att resa hem en sådan natt. Men Barn- Maja lugnar henne med att de åker i stora täckvagnen. Det blir vi glada åt allihop, för när de har täckvagnen, så kan de ju stänga igen om sig, så att de varken har ont av vind eller väta.
Sedan ber vi förstås den snälla köksan och den långa hjälppigan, att de ska tala om spökhistorier. Men de svarar, att de törs inte, för det har fru Lagerlöf förbjudit dem.
Men Barn-Maja blinkar åt oss, att vi inte ska vara ledsna, för hon ska nog hitta på råd. För det första övertalar hon Gerda att klä av sig och lägga sig i den lilla bädden på barnkammarsoffan. Gerda somnar, så snart som hon lägger huvudet på kudden, och då kommer Barn-Maja genast fram till oss.
Och Barn-Maja säger, att vi två, Emma Laurell och jag, vi är så förståndiga, vi är nästan som stort folk, så det kan inte göra det allra minsta att tala om spökhistorier för oss. Gerda är ju så liten, så att det är klart, att fru Lagerlöf inte ville, att hon skulle bli skrämd, men hon ligger nu och sover.
Vi sitter och hör den ena spökhistorien efter den andra.
Den långa, rödhåriga hjälppigan talar om, att på det stället, där hon tjänade förra året, hade husbonden dött. Han hade just inte varit någon bra karl, folk hade haft rätt mycket att säga på honom. Ja, hon visste inte riktigt hur det hängde ihop, men samma dag, som han dog, kom en stor, svart hund med eldrött gap farande opp mot gården. Den ställde sig på förstubron och skällde och tjöt i väl en timme för att få komma in, men ingen tordes öppna för den. Det var mittpå dagen, och drängarna var inne i köket för att äta middag, men de blev sittande vid bordet utan att smaka maten.
Hon mindes, att det var framsatt ett stort fat med potatis, och en av drängarna tog en potatis ur fatet, men han satt sedan med potatisen i handen och kom sig inte för med att skala den. Hjälppigan satt i köket med de andra, och hon kunde aldrig glömma hur hemskt det var, medan alla människor satt där moltysta och bara lyddes på hunden, som skällde ute på förstubron.
Till sist kom frun ut i köket. Hon var blek och så rädd, att hon fick lov att hålla sig fast i dörrposten för att inte falla. Hon ville bara fråga, sa hon, om det inte i hela huset fanns någon, som tordes köra bort den där hunden ifrån förstubron.
Då reste sig den äldsta av drängarna. Han sköt tillbaka stolen så häftigt, att den for ända mot väggen, gick fram till spisen, tog eldtången, grep ett vedträ, som stod i full låga, och med detta i handen gick han ut i förstun. Ingångsdörrn var stängd med alla sina reglar och lås, men drängen låste opp dem, så att dörrn kom på glänt. Med detsamma slängde han eldbranden rätt i gapet på Honom, som stod och tjöt därutanför. Då gav han till ett än värre tjut. Det hördes vida omkring, det lät nästan, som när en människa gormar och svär det värsta hon kan. Men gav sig av, det gjorde han, och gnistor och rök flög det om honom hela tiden, medan han sprang oppåt allén, så att nog kunde en se vad han var för en.
Och jag vet inte själv om, att jag sitter och håller Barn-Maja hårt i handen, förrän hon böjer sig ner emot mig och frågar om jag är rädd.
Visst har det gått kalla kårar utmed ryggen på mig hela tiden, som hjälppigan har berättat, men det är så förfärligt roligt i alla fall. Jag tar strax handen ur Barn-Majas och skakar på huvudet.
Men jag önskar allt, att de ville tala om historier om jättar och tomtar och troll, för sådana är jag inte rädd för. Bara inte om den onde! Se, jag har alltid haft för mig, att han ligger gömd på vinden utanför barnkammarn i den mörka vrån, där alla utslitna spinnrockar och vävstolar står uppstaplade. Jag har alltid så bråttom att gå förbi det stället på vinden, där jag inbillar mig att han ligger, för det kunde ju hända, att han steg fram ur mörkret, så att jag fick se honom. Men så snart som jag får fatt i nyckeln till barnkammarn, så är jag lugn, för hit in kommer han aldrig. Bara han inte kommer nu, när den långa, rödhåriga hjälppigan berättar så mycket om honom! Vem kan veta? Kanske att han, rätt som det är, knackar på dörrn och öppnar och kommer in.
Nu är det den snälla köksans tur att berätta. Hon börjar med att tala om, att hon inte själv har varit med om det här äventyret, men hon vet i alla fall, att det är sant, därför att det var en farbror till henne, som såg och hörde alltsammans.
Vår köksas farbror var ute på timmerhuggning långt borta i skogen, och till kamrat hade han en karl, som allt skulle ha haft något slags kontrakt med Gammel-Erik. De hade just sågat av en gran och stod och väntade på att den skulle falla, då de märkte, att den började luta åt annat håll, än
