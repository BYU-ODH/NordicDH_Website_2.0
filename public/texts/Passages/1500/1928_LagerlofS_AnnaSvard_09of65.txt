ämnade slänga det rätt i synen på henne. Skulle hon sluta med rörelsen? Han begrep ingenting, men det, att hon inte hade några pengar att ge honom nu och heller aldrig skulle få några, det begrep han.
»För si, det är så, att jag ska gifta mej», fortfor Anna Svärd. »Vi tyckte, mor och jag, att du var den första, som borde få veta’t.»
Jobs Erik lade ifrån sig kardusen. Nu var det blankt ute med hoppet att få skulden gäldad. Men det var inte nog med det, utan han skulle kanske också bli tvungen att göra bröllop åt brorsdottern. Han harsklade sig, som om han hade ämnat säga något, men han betänkte sig.
Svärdsmor tyckte, att det var rent synd om honom. Allt ont i världen tycktes ha störtat över honom på en gång. Hon ville låta honom veta hur det hängde ihop med giftermålet.
»Aldrig kunde jag fäll tro, när du skicka i väg’na mä krampåsen för tre år sen, att hon gick mot så stor lycka. Hon ska gifta sej mä en präst nere i Värmland. Hon får bo i en prästgård, där det finns häst och ko, piga och dräng.»
»Ja», sade Anna Svärd och slog blygsamt ner ögonen, »det är ett så stort under. Det är, som om jag, min stackare, skulle gå mot större lycka än självaste Jobs Erik.»
Men gubben tycktes inte bli så värst gripen av underrättelsen. Han blickade från modern till dottern, och munnen drog sig till ett försmädligt löje. »Jaså, en präst», sade han. »Inte värre! När brorsdotra mi kom in här så stor i hågen och skänkte mej tobak, så trodde jag allra minst, att hon hade blitt förlovad mä en prins.»
»Kära då!» sade Svärdsmor. »Du måtte fäll aldrig tro, att hon spektaklas mä dej?»
Gubben reste sig i hela sin ståtliga längd.
»Nej, int tror jag, att hon spektaklas mä mej», sade han. »Men folk neråt landet är så gruveligen lustiga och skämtsamma, det vet den, som har gått där i köpenskap. Int heller undrar jag på att hon, som är ung, låter lura sej. Men du och jag, Berit, får fäll låta bli å tappa förstånde. Gå du ut i köke och be dom där ute laga en god vägkost åt dotra di, och skicka sen åv’na i morron dag! Två månar härefter, men inte förr, må hon vara tebaka.»
Modern och dottern stego upp helt skrämda och gingo mot dörren. Men där stannade Anna Svärd och sade tveksamt: »Dom där pengarna, som jag är skyldig dej, dom har jag mä mej i dag. Men du vill kanske int ta emot dom förrn i december?»
Då gav farbrodern henne en blick, som gick genom märg och ben.
»Äsch!» sade han. »Är du så långt kommen, att du gör narr åv Jobs Erik? Gå int och gift dej, barn! Håll fast ve handeln! Du kan bli så rik, att du mäktar köp hela Medstubyn.»
IV.
När de hade kommit hem från Jobs Erik, ville Anna Svärd, att de skulle gå till mor Ingborg i Risgården och låta henne vara den nästa, som fick höra om det stora undret. Men det ville inte Gammel Berit höra talas om.
För visserligen låg Risgården alldeles intill Jobsgården, och visserligen hade aldrig grannsämjan blivit bruten så där öppendagligt, att folk visste om det, men den var nog inte så god, som den borde vara.
Mor Ingborg i Risgården var änka, och fastän hon ägde den bästa gården i Medstubyn, så hade hon det ganska bekymmersamt, därför att det inte fanns karl i gården, utan hon måste leja till allt utearbete. Det var hennes enda traktan och strävan att behålla gården så länge, att sönerna bleve vuxna, för då skulle ju alla svårigheter försvinna av sig själva. Och den, som hjälpte henne med detta, det var framför allt systern, Ris Karin. Hela byn visste, att det var hon, som skaffade hem pengar till löner och skatter. Men Ris Karin hade inte haft så god tur med handeln, sedan Anna Svärd hade börjat gå omkring med kramsäcken. Och det hade märkts på Risgårdsfolket, att de voro avogt stämda mot grannarna i Jobsgården och framför allt förstås mot Anna Svärd och hennes mor.
Men när Svärdsmor kom med dessa betänkligheter, sade dottern, att det kunde vara på tiden, att det blev slut på ovänskapen, och att det var just därför, som hon ville gå in till Ris Ingborg. Gammel Berit fick låta bli att följa med, om hon inte hade lust, men själv skulle Anna gå dit i alla fall.
Nå ja, hon fick sin vilja fram, och Svärdsmor gick med. Hon tänkte, att hon kunde väl vara till någon nytta.
Anna Svärd blev häpen, när hon kom in i storstugan i Risgården. Hon hade inte varit där på de sista åren, så att hon hade hunnit glömma bort hur vackert där var. Men varenda fläck av väggarna, som inte skymdes bort av väggskåpet och Moraklockan och himmelssängen, var betäckt med målningar ur bibeln. Mitt fram på långväggen såg hon Josef, som kom åkande i fyrspänd kalesch med kusk och betjänter för att möta sin fader Jakob, och över det långa fönstret syntes en liten jungfru Maria, som neg för en Herrans ängel i guldsmidd uniform och trekantig hatt. Anna Svärd tog både det ena och det andra som ett gott varsel. Hon tyckte om att påminnas om folk, som hade blivit hjälpta ur sin ringhet genom Guds undersmakt.
Mor Ingborg i Risgården var vacker och stillsam. Hon var en av dem, som förstå att jämt hålla det fint omkring sig. Nästan alltid sysslade hon med något prydligt handarbete. Nu satt hon med en vit vante påträdd vänstra handen och sydde ut blommor och blad på den.
Det märktes kanske en liten förbehållsamhet i sättet, men eljest tog hon emot Gammel Berit och hennes dotter på vanligt vis. Hon gick emot dem och tog i hand och bad dem sitta ner på bänken under fönstret. Själv satte hon sig vid bordet igen och tog fatt på arbetet.
Det uppstod en liten tystnad, och Anna Svärd tänkte, att nu satt Ris Ingborg och undrade om de här kvinnfolken trodde, att de skulle bli bjudna på kaffe. Men det ämnade hon inte bry sig om. Skulle hon bjuda dem på kaffe, som togo förtjänsten från syster hennes?
När en passande tid var förfluten, började Anna Svärd samtalet med att berätta, att hon hade mött Karin på hemvägen. Och därför hade hon tyckt, att hon borde se inom i Risgården för att bära fram hälsningar och tala om, att systern var frisk och hade hälsan.
»Det är då visst kärt å höra, att hon är frisk», sade Ris Ingborg. »Det är det förnämsta åv allt, det, att en får ha hälsan.»
»Ja, det är nödigt för alla, det», skyndade sig Svärdsmor att bestyrka, »och framför allt för den, som ska ströva ikring på landsvägen.»
»Det har du rätt i, Berit», sade Ris Ingborg.
Efter detta blev det uppehåll i samtalet, och Anna Svärd tänkte, att nu satt nog Ris Ingborg och undrade återigen om hon skulle behöva bjuda de här kvinnfolken på kaffe. Men det kunde hon inte förmå sig att göra. De hade ju bara kommit med en hälsning från hennes syster. Det ville allt mer till.
Därpå sade Anna Svärd, att hon skulle inte ha kommit in så här mittpå eftermiddagen och stört i arbetet, om hon inte hade haft annat ärende än att bara bringa en hälsning. Men se, när de hade råkats, hade Karin kommit norr ifrån med säcken full av kramvaror, och hon, Anna, hade kommit söder ifrån och hade sålt slut på alla varor. Därför hade hon köpt hela lagret av Karin, och när de skildes åt, hade Karin haft bråttom för att komma till Karlstad och skaffa sig nytt lager, innan hon begav sig till höstmarknaderna.
De hade det gemensamt, de där systrarna, att de blevo rödgredelina i ansiktet, när de blevo upprörda. Och nu satt Ris Ingborg och hörde på lika rödgredelin som en ljungbacke. Annars kunde man inte märka, att hon blev så synnerligen gripen av nyheten. Hon sade bara ett par ord om att det var väl, att Karin hade mött Anna, så att hon hade fått sälja.
»Det var fäll än större lycka för Anna, att hon fick köpa ett nytt lager, där hon redan var på hemvägen och hade fått utsålt», sade Gammel Berit.
Det var inte lätt att hålla samtalet i gång. Nu blev det tyst på nytt en stund, och Anna Svärd tänkte för sig själv, att Ris Ingborg satt och undrade om hon ändå inte borde bjuda de här kvinnfolken på kaffe. Men hon hade inte mycken lust. Lisskullan från Jobsgården hade ju bara kommit in för att skryta med att hon hade kunnat hjälpa gammelkullan från Risgården. Nej, hon kunde inte förmå sig att sätta på kaffekokarn för hennes skull.
Då förklarade Anna Svärd, att det visst inte var bara för att tala om detta, som hon hade gått över till
