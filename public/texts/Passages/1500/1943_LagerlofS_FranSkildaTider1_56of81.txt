varit många år i Palestina. Han underhöll konsuln med de små legender, som voro knutna till de orter, som de passerade under resan till Betlehem. Herr Feydeau lyssnade mycket noga till honom, allt under det han tänkte, att han ville behålla dessa historier i minnet för att i sin ordning kunna berätta dem för sin unga hustru.
Trakten, som processionen genomtågade, sedan den hade lämnat bakom sig Jerusalem med dess ståtliga inramning av mörka bråddjup och sköna kullar, var rätt enformig. De resande färdades på en bred högslätt, över vilken kullarna rullade fram tämligen jämnhöga. Men vilken mängd av minnen frodades inte på denna kala mark! Vid den runda, låga muren där borta, inte långt från vägen, hade en gång stått ett fikonträd. Detta träd hade varit välsignat, därför att Josef och Maria hade vilat under det, då de vandrade till Betlehem, det hade inte kunnat dö utan blivit mycket mer än tusen år gammalt. Men nu fanns det inte mer. Beduinen, som hade ägt marken, där det hade stått, hade huggit ned det, därför att pilgrimerna trampade ned hans trädgårdsland, då de gingo fram till det heliga trädet.
Ett stycke längre bort låg alldeles vid vägkanten de vise männens brunn. Man vet, att de tre vise hade tågat den långa vägen från Indien till det Heliga landet, natt och dag ledda av stjärnan. Men då de nådde Jerusalem, sveptes himlen i moln och mörker och stjärnan visade sig inte mer för deras ögon. Det var därför som de måste fråga Herodes och prästerna, var de skulle finna den nyfödde judakonungen. Då de efter undfånget svar drogo mot Betlehem, klarnade luften så småningom omkring dem, och se, då de böjde sig ned över denna brunn för att dricka, sågo de stjärnan avspegla sig på dess botten.
Här låg en olivplantering, dit en gång den unge profeten Habakuk hade blivit skickad för att bära till arbetsfolket deras middagsmat. Men innan Habakuk hade hunnit att utdela maten, mötte han en Herrens ängel och blev av denne förd till Babylon till lejonkulan, där profeten Daniel sedan flera dagar var instängd bland vilddjuren och höll på att förgås av hunger.
Ett stycke längre bort utpekade dragomanen en sten, där profeten Elia hade kastat sig ned för att vila, då han flydde för drottning Jisebel. Den hårda klippan hade brett ut sig under profeten mjuk som ejderdun, och man kan än i dag i densamma se intrycket efter hans kropp.
Så fortsatte raden av legender hela vägen utefter, tills herr Feydeau plötsligen utbrast: ”När jag hör er, herr Saline, kan jag inte låta bli att undra vad det är, som har gjort detta land rikare på under än alla andra. Man kan ju inte stöta mot en sten utan att på samma gång påminnas om en legend.”
Dragomanen vände sig mot konsuln och såg tungt och nästan medlidsamt på honom. ”Herr konsul”, sade han, ”jag kan inte säga er varför det är så, men det är visst, att detta Palestina är det land, som Gud har utvalt för att uppenbara sin makt i flydda tider, och vi, som bo här, veta, att den uppenbarar sig här än i denna dag. Ser ni en vagn där borta i slutet av tåget? Där åker en ung kvinna, en amerikanska, som helt nyss har övergivit man och barn för att komma hit och försöka bota de spetälska. Fråga henne varför hon är här, och hon skall svara er, att Gud har tvingat henne. Och fråga alla dessa munkar, som tåga framför oss. De äro från Frankrike, från Italien, från Tyskland, från Polen. Varför äro de här? De äro här, därför att detta är det land, där Guds makt ständigt visar sig. Ni har ännu inte mött den, men var viss, herr konsul, att ni inte skall lämna Palestina utan att ha lärt känna den!”
”Ni säger det där så sorgset, herr Saline”, sade konsuln i lätt ton. ”Vore det inte den största lycka för mig att möta detta, som ni kallar Guds makt?”
”Förvisso, förvisso”, sade dragomanen, ”men ändå — — ”
De blevo avbrutna. Tåget hade tillryggalagt halva vägen, och alla stannade för att vila och för att betrakta den sköna utsikten. Från denna punkt såg man både Jerusalem i norr och Betlehem i söder. Men de flesta blickar vändes mot öster, där Moabs berg på Döda havets strand lyste i sin strålande skrud av blått och guld.
Här på halva vägen möttes jultåget från Jerusalem av betlehemiterna. De kommo till häst. Alla Betlehems schejker med sina underlydande: präktiga, vackra karlar i österländska dräkter, som redo små smidiga hästar, kommo för att hälsa jerusalemsborna och ledsagade dem sedan till sin stad, allt under det att de utförde vackra ryttarlekar vid sidan av tåget.
Vilka besynnerliga öden somliga platser på vår jord ha fått genomgå, framför allt de, som av människor ha betraktats som heliga och fridlysta!
För snart tvåtusen år sedan fanns på östsidan av den kalkstensklippa, på vars höjd staden Betlehem var uppförd, en tämligen djup grotta. Den låg strax utanför stadsmuren, alldeles vid kanten av den väg, som slingrade utför branten ner till en dal, där betlehemiterna ägde åkrar och betesmarker, en dal, dit den vackra Rut en gång hade vandrat för att plocka ax på den rike Boas’ vetefält.
Grottan var rymlig och sval och hade långa tider tjänat till människobostad. För att inte alltid nödgas vistas inne i dunklet hade innevånarne framför grottöppningen satt upp ett tak av strå, understött av krokiga olivgrenar, och under detta tak levde både människor och djur, då årstiden så tillät och de inte av regn eller hetta tvingades att söka skydd inne i grottan.
Efter någon tid hade grottans innevånare flyttat bort, men den tjänade dock ännu någon gång till människoboning. Långväga resande kommo stundom till Betlehem så sent på kvällen, att stadsportarna voro stängda, och ibland voro dessa senkomna så många, att de inte fingo rum i härbärget, som för deras räkning var uppfört utanför stadsmuren. Då återstod för de sist ankomna ingenting annat än att ta sin tillflykt till den stora grottan vid vägkanten.
En sådan kväll, då många utestängda resande förgäves hade klappat på härbärgets port, kom grottan att få till gäster Josef, timmermannen från Nazaret, och hans trolovade hustru, Maria, som hade kommit till Betlehem för att låta sig skattskrivas.
Några resande hade varit inne i grottan före dem och satt in sina lastdjur i den, men inga människor hade sökt skydd där. Och Maria födde denna natt sin förstfödde son på ett läger av strå, som grottans första innevånare hade lämnat kvar invid grottväggen, tvättade barnet i en källa, som sprang upp i ett hörn av grottan, och lade sedan ner det i krubban bredvid djuren, för att det skulle värmas av deras andedräkt.
Från detta ögonblick blev den fattiga bergshålan en helig plats. Samma natt slogo Guds änglar sig ner på stråtaket utanför grottöppningen, och fältens herdar kommo dit för att tillbedja den nyfödde. Himmelens nytända stjärna strålade över den och visade Indiens vise män vägen dit.
Josef och Maria torde snart ha funnit en bättre bostad, och grottan stod övergiven ända till de tider, då Jesus Kristus var korsfäst och uppstånden och hans lärjungar samlades omkring hans mor för att lyssna till allt, vad hon hade att berätta om sin son. Då förtalde hon dem också om grottan, där han var född, och snart uppsöktes denna av sörjande Kristi anhängare, som knäföllo vid födelseplatsen, vid krubban och vid källan och togo med sig som minnen strå och halm, där barnet torde ha vilat, eller små blommor, som växte utanför grottmynningen.
Så fortgick det under många år, tills en dag Jesu fromma vänner sågo sig bortjagade från grottan. Byggmästare hade kommit för att staka ut grunden till en byggnad, murare och stenhuggare började där ett brådskande arbete. Efter ett par veckor såg man hur grundmurarna till ett tempel reste sig alldeles över grottan. Men det var inte de fattiga kristna, som reste detta tempel, utan det var kejsaren själv, Hadrianus, som här lät uppföra ett Afroditetempel och omgav det med en lund, helgad åt Adonis, för att sålunda beröva de kristna en av deras heliga platser.
Sedan firades i templet, kanske också nere i födelsegrottan, fester åt Afrodite och Adonis, men säkerligen voro de inte många, ty de gamla gudarnas tid var all. Då Helena, kejsar Konstantins moder, ett par hundra år senare kom till Betlehem för att söka efter födelsegrottan, fann hon lunden och templet förfallna och övergivna. Men från tempelgolvet ledde en mossgrodd trappa ned i en grotta. Och i denna återfann kejsarinnan de tre märkesställena: födelseplatsen, krubban och källan.
Åter började arbetare sina larmande bestyr omkring grottan. Adonislunden nedhöggs, Afroditetemplets spillror bortskaffades, och i deras ställe uppförde grekiska byggmästare en väldig basilika med pelarsmyckad förgård, treskeppigt långhus och ett stort kor. Långhusets kolonner voro av röd porfyr med kapitäl av silver, och kyrkans väggar voro klädda med mosaiker. På ömse sidor om huvudaltaret gick en svängd trappa ned till grottan, och då de fromma pilgrimerna stego dit ned,
