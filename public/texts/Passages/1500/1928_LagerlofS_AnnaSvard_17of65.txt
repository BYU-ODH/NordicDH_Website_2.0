i köket, lade hon märke till en smal liggsoffa, som stod undanskjuten till bortersta hörnet av rummet, liksom om den skämdes för att stå där. Träsitsen stod upprest mot väggen, och soffan var bäddad. Allt var snyggt och ordentligt. Det var bara det felet med den, att den var så smal som en likkista, och Anna Svärd såg genast, att den inte var någon utdragssoffa. Den kunde inte bli bredare, än den var. Om man väl hade trängt sig ner i den, måste man säkert ligga hela natten i ängslan för att bli sittande fast och inte komma upp ur den nästa morgon.
Den där soffan upptog hennes tankar. Hon försökte höra på mannens berättelse om vad Thea hade gjort för dem. Hon hade gått på ett par auktioner för deras skull och ropat in husgeråd och möbler så ofantligt billigt. Men dels så hade han redan talat om alltihop det där på vägen, och dels så tänkte hon på liggsoffan. Eftersom den var bäddad, så var det väl meningen, att en av dem skulle ligga i den. Det var inte många att välja på.
Fru Thea bjöd inte bara på kaffe och småbröd utan också på smör och bröd, ost och ett par ägg. Anna Svärd kunde inte neka till att det smakade bra, men på Karl-Artur lät det, som om han inte hade ätit ordentlig mat, sedan han sist var gäst hos fru Sundler. Länsmansfrun i Medstubyn var annars berömd för sin mathållning, men mannen hade glömt allt annat i världen, och hustrun med, bara för att ställa sig in med fru Sundler. Det var, som om han på något sätt hade försyndat sig emot henne och ville komma på god fot med henne igen.
När Karl-Artur hade smakat på alla fru Sundlers anrättningar och berömt och krusat tillräckligt, reste han sig från bordet för att gå in i det andra rummet. Han gick tätt förbi liggsoffan, och Anna Svärd undrade om han inte skulle berömma den också, men han sade inte ett ord om den.
De gingo tvärsöver mellangången och kommo in i en kammare, som inte var fullt så stor som köket, men ändå ganska rymlig. När hustrun tittade in där, hade hon en känsla av att hon helst ville springa sin väg, därför att detta var ett herrskapsrum. Om det var tomt i köket, så var det fullt här: skrivbord, bokskåp, soffa med divanbord, byrå, säng och ännu mycket mer. Detta var alltså de möblerna, som han hade fått ärva efter sin faster. De voro av ett mörkt och blankt träslag, stolar och soffa klädda med siden. Vart hon såg, blänkte det av beslag och vackra inläggningar.
I det här rummet fanns det tapeter på väggarna, långgardiner för fönsterna och inte spis, utan kakelugn. En stor spegel i guldram hängde över soffan, det fanns ljuskrona i taket, silverstakar på skrivbordet. Rummet skulle ha passat i Ekenstedtska huset i Karlstad.
Sängen, som stod här, var liksom kökssoffan bäddad för natten. Det var en enmanssäng, och inte var den så värst bred, den heller.
Ja, en sak var ju klar. Här inne skulle han bo och vistas, här skulle han både sova och arbeta. Hon skulle hålla till i köket och sova där. Han skulle ha det som en herreman, och hon skulle bli hållen som hans piga.
Mannen fortsatte med att berömma. När han reste till bröllopet, hade kakelugnen i det här rummet ännu inte varit riktigt färdig, och möblerna hade inte kunnat ställas in. Thea Sundler hade gjort i ordning alltsammans under hans bortovaro. Och tänk, så fint, så vackert, som hon hade ordnat rummet! Kunde man tro, att man befann sig i en liten backstuga? Månne det fanns ett elegantare rum i hela kyrkbyn?
Han ville förmå också henne, hustrun, till att berömma fru Sundler. Men hon hade sitt att tänka på och sade ingenting.
De två voro så inne i att undersöka de olika lådorna och klaffarna i skrivbordet, att de inte märkte, att hon smög sig ut. Hon gick in i köket, tog ett ljus från köksbordet och lyste för sig ut i mellangången, så att hon skulle kunna finna sin päls och sin huva. Hon var alldeles lugn. Det var inte något sådant uppror inom henne som på bröllopskvällen. Hon ämnade inte göra sig något illa, bara gå bort till ett folk här i kyrkbyn, som hade gett henne kvarter förra sommaren, då hon hade haft sin handel i Korskyrka, och stanna där över natten. Hon var nödsakad att företaga sig något för att visa honom där inne och hans Thea, att hon ville ha en matmors plats i huset och inte en tjänarinnas.
Medan hon höll på att söka efter kläderna, såg hon, att det fanns ännu en dörr i mellangången. Nyckeln var urtagen, men hon blev inte rådlös för så litet. Hon tog nyckeln ur köksdörren, satte den försiktigt i låset och fick det att ge med sig. Hon såg in i ett litet rum, ja, det var knappast annat än en skrubb, ett smalt fönster fanns på ena väggen, men ingen eldstad. Det kändes inte kallt där inne i alla fall, därför att kakelugnsmuren från mannens rum sköt in i ena hörnet. Väggarna voro tomma och vita med endast några hängare högt uppe. Det var nog ämnat till klädkammare.
Men längst inne såg hon vad som väckte hennes stora förvåning: en hel paradsäng. Den stod där med vackra, röda förhängen, bäddad med pösande dunbolstrar, med breda spetsar på lakanen, med ett ord allt, vad hon kunde önska sig.
Då den unga hustrun en stund hade beskådat detta underverk, tog hon igen av sig huvan och pälsen, satte den lånade nyckeln tillbaka på sin plats och gick in i köket.
Där var hon en stund ensam, men så måtte de andra ha lagt märke till att hon hade gått ifrån dem. De kommo båda hastigt in till henne.
»Var blir du av?» frågade Karl-Artur. »Är du trött efter resan? Vill du gå och lägga dig?»
»Jag gick in hit för å prova sänga, som jag ska ligga i. Jag var rädd, kan du förstå, att jag int skulle få rum i’na.»
Hon såg litet förtretad ut, men skrattade på samma gång.
»Nå, hur gick det för dig?» sade Karl-Artur och skrattade, han också.
»Det gick, som när en sätter ko i kalvkätte. Den räcker varken på längda eller tvärn. Kanske det skulle gå, om jag la mej på sida. Men det blir besvärligt, det mä, för jag får fäll kasta åv mej täcke och stiga opp på golve, för var gång jag vill vända mej.»
Hon talade alltjämt utan all vrede, och mannen fortsatte att skratta. Hon kunde nog märka, att han var litet förlägen och att han skrattade, för att detta inte skulle märkas.
»Ja, du skrattar du, Man, men du ska tänka på att jag har sutti tre dagar i en släde, så att jag är både skrumpen och stel.»
Karl-Artur gick bort och såg på liggsoffan. »Gå du och lägg dig i sängen i mitt rum!» sade han. »Jag ska försöka om jag inte kan få rum i den här lådan.»
»Tok heller! Int har du fäll fått hustru, för att du ska behöva ligg på kant mä fötterna utanför sänga e hel natt. Nej, jag tänker på om jag skulle försöka ligga på golve. Int är det första gången, men jag är liksom lite ängslig för’et i alla fall. Det blir kallt här fram på nätta, när det slocknar i spisen. Skulle fäll int ligg och dra döden på mej heller, när jag just har kommi te mitt eget.»
Den äkta mannen föreföll rent rådlös. Han kastade en vädjande blick på fru Sundler, men den goda väninnan satt och trummade på bordskivan och låtsade, som om hon inte ville höra på, när man och hustru talade om sina angelägenheter.
»En behöver bädda mä fällar bå’ över och under», fortfor hustrun, »om en ska sova på golve e kall vinternatt, och när vi inte äger mer än en enda, så vill jag fråga dej, Man, om jag kan få gå te ett folk här i körkbyn, som gav mej kvarter i somras, och be dom hysa mej för i natt. Du kan fråga fru Sundler, som har ordna så väl för oss mä allt annat, om int detta är bästa utvägen.»
Både man och hustru vände sig mot fru Sundler för att få ett gott råd av henne, men hon satt tyst. Det syntes på henne, att detta var något, som hon rakt inte ville blanda sig i.
Anna Svärd räckte mannen handen. »Ja, farväl då!» sade hon.
Karl-Artur hade blivit litet röd på kinderna, och den blick, som han sände fru Sundler, var inte alldeles för vänlig.
»Nej, detta är för omöjligt», sade han. »Thea, kan du då inte hjälpa mig att hitta på något? Det måtte väl gå för sig, att jag ligger på soffan i mitt rum. Där har jag sovit många gånger förr i världen, då jag var på besök hos domprostens.
