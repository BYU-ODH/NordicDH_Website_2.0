»Är det möjligt, är det verkligen möjligt?» ropade Thea och blev så utom sig av lycka och tacksamhet. Men hon sade ändå inte så värst mycket, utan hon gick sin väg nästan genast, liksom vore hon rädd för att det skulle hända något, så att hon skulle bli tvungen att lämna sedeln ifrån sig.
Hustrun undrade på att Karl-Artur, som annars var så noga med sanningen, inte sade Thea, att detta var lögn, men för den gången tycktes han vara nog så belåten med hennes osanning.
Han följde Thea ut i förstugan, och då han sedan kom tillbaka in, ville han sluta Anna i sin famn.
»Ack, min vän», sade han, »jag vet mig inte ha upplevat något så storartat. Både du och Thea! Jag vet inte vilken av er som är mest beundransvärd.»
Hustrun stötte honom tillbaka och stod där med nävarna hårt knutna och ansiktet förvridet av vrede. »Jag skulle ha kunna förlåta dej allting utom detta, att du lät henne ta den sedeln ifrån mej», sade hon och gick ut ur rummet.
Kortleken.
I.
Hon hade inte gjort sig själv, hon kunde inte hjälpa, att hon var sådan hon var. Hon rådde inte för, att hon hörde till dem, som äro tvungna att gå och moltiga, när som de äro förbittrade på någon. De allra värsta av det slaget brukade ändå få igen målföret, när en dag hade gått eller två, men hon hade lidit en så stor oförrätt, hon hade måst bita ihop tänderna om den utan att säga ett ord i väl en vecka.
Inte heller fick hon lov att gripa sig an med ett arbete. Hon måste sitta ihopkurad på spishällen så nära elden, som hon kunde komma, och vagga fram och tillbaka med händerna för ansiktet. Det enda hon var i stånd att företa sig var att dricka kaffe. Hon ägde en liten trebent kokare, som hon hade brukat föra med sig nederst i säcken under sina vandringsår. Den stod nu på elden jämt och samt, och ur den drack hon kopp på kopp.
Hon stökade litet i hushållet och lagade mannens mat, men det var också allt. Hon fick inte mer sitta till bords med honom, utan så snart som hon hade ställt fram maten, kröp hon igen upp i spisen och satt där och vaggade utan att se åt hans håll.
Mannen, ja, mannen! Hade hon bara varit gift med en dalmas ifrån Medstubyn, en, som hade förstått hur rådlös hon satt där och att hon behövde hans hjälp! En sådan skulle väl åtminstone ha slängt kaffekokarn ut på backen och tvingat henne att ta itu med något handarbete, och det skulle ha varit till stor nytta för henne.
Men den här, han kom in till henne litet emellan, frågade hur hon mådde och bad så vackert, att hon skulle säga ett ord. När hon likafullt molteg, så klappade han henne litet på skuldran, uttalade sin förvissning, att det snart skulle bli bättre med henne, och gick sin väg.
Det var all den hjälp, som hon fick av honom.
Hon förstod vad det var, som han hade fått för sig. Han hade nog hört någon säga, att kvinnfolk bruka bli besynnerliga, när som de gå och vänta på ett litet barn. Och nu inbillade han sig väl, att det var något i den vägen, som anfäktade henne.
Men det var inte så det hängde ihop, och det borde han ha förstått, han, som var en lärd man. Hon hade också en säker och fast grundad övertygelse, att han visste vad som fattades henne, men att han inte ville låtsa om, att han begrep något. Han tyckte inte om de tio barnen. Han ville inte ha dem tillbaka. Hellre fick hon sitta där med sin plåga.
Nej, hon hade inte gjort sig själv, och hon kunde inte hjälpa, att hon var sådan hon var. Ängslan för barnen malde och malde inom henne och var aldrig stilla. Där uppe i norr, där barnen nu voro, fanns det gott om skojarkäringar, som vandrade omkring och tiggde i socknarna. De hade alltid stora barnflockar med sig, och hade de inte nog många barn själva, så brukade de låna ihop ungar från andra håll. Hon visste nu alldeles bestämt, att de sex minsta hade blivit utlånade till en sådan där käring. De hade fått klä sig i trasor och säckar, för att de skulle se fattiga ut. De fingo gå barfota, fastän snön knappast hade gått av marken där uppe, de fingo svälta, och de blevo slagna och illa hanterade på alla sätt. Det gick inte an, att tiggarungar sågo välfödda och glada ut.
I samma ögonblick, som hon finge se barnen hela och sunda, skulle hon bli sig lik igen. Men att säga detta till Karl-Artur! Det fick hon inte. Han skulle fundera ut det på egen hand.
Vilken som helst karl där hemma i Medstubyn skulle ha förstått, att det var detta, som plågade henne, och han skulle ha satt för hästen och farit till Ekshärad efter barnen i morgon dag. Eller om han inte hade velat hjälpa henne på det sättet, så hade han tagit henne vid håret och slängt henne ner ur spisen ut på golvet, och därmed hade hon fått klart besked, och det skulle ha varit nyttigt, det också. Men den här, han kom bara med några vänliga ord och en klapp på axeln, och därmed lät han det bero.
Hon blev så led åt honom. Förut hade han varit det bästa hon visste att se på, men nu kunde hon knappt tåla, att han kom in i rummet till henne.
En middag, då han steg in för att äta, satt hon med en liten järnpipa mellan läpparna och blåste ut stora moln av tobaksrök. Hon visste, att detta var opassande för en prästfru, men hon måste göra det. Hon hade fått befallning om det. Och nu var hon ytterst nyfiken på hur han skulle ta detta, att hustrun hans satt och rökte som en finnkäring.
Han såg förskräckt ut, det gjorde han. Och han sade genast, att han inte kunde finna sig i att ha en hustru, som rökte tobak.
Hon såg på honom helt förväntansfull. »Nu kanske att han äntligen begriper, att han måste hjälpa mig», tänkte hon.
»Du får bereda dig på att om du fyller rummet med tobaksrök, så kan jag inte äta här inne», sade mannen. »Ska du hålla på med detta, så får du bära in maten i mitt rum.»
Han blev inte ond en gång. Han var tålmodig och vänlig som alltid. Hon började förstå, att hon aldrig skulle få någon hjälp av honom.
Sedan dess åt han inne i sitt rum, men han glömde inte att komma in och se till henne. Som vanligt klappade han henne på axeln och sade några vänliga ord. Och på det sättet förgick dag efter dag.
Under hela tiden hörde hon, att förstudörren öppnades många gånger om dagen och att det sedan talades högt och ivrigt inne i hans rum. Eftersom han hade en stor församling att sköta, så var det ju många, som kommo till honom i tjänsteärenden, men hon visste, att en hel mängd sökte upp honom för att få tala med honom om sin själ. Ja, det var just den rätte att vända sig till. Vad skulle han kunna råda? Han, som inte en gång kunde hjälpa den fattiga hustrun sin!
En vecka hade gått på det sättet, när hon en dag kom att märka, att hon satt i spisen med en kniv gömd under förklädet. Det var på befallning, som hon hade gått efter kniven. Hon tyckte inte, att det var så besynnerligt, att hon hade gjort detta, men hon kunde inte förstå meningen med att det bara var en bordskniv. Hon kunde inte göra den minsta skada med den varken åt sig själv eller någon annan.
Fram på förmiddagen kom mannen in och berättade, att han hade blivit bortkallad i sockenbud. Han skulle fara till ett torp, som låg i den mest avlägsna delen av socknen, det var åtminstone två mils resa. Hon behövde inte tänka på middag åt honom, men han vore tacksam, om hon hade litet mat i ordning, då han kom hem så där vid sextiden på eftermiddagen.
Hon sade som vanligt ingenting, men då han nu tillade, att han tyckte, att hon den här dagen såg litet kryare ut än den föregående och att hon säkert snart skulle bli sig lik igen, så drog hon litet på förklädet. Och när han sträckte ut handen för att klappa henne på skuldran så där uppmuntrande, som han brukade, så drog hon det helt häftigt åt sidan, så att han såg skymten av knivbladet.
Han for tillbaka, som om hon hade suttit med en huggorm i knäet. På en lång stund kunde han ingenting säga. Han stod och runkade på huvudet alldeles rådvill.
»Anna, Anna», sade han till sist, »du är visst mycket sjuk. Vi får lov att göra något vid detta. Så snart som jag kommer hem i kväll,
