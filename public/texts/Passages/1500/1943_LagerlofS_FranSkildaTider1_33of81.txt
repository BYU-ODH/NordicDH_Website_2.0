i världen, att jag inte bryr mig om något annat än mina tranor. Och så borde alla göra, ty alla skola vi dö.” Därpå började han prisa sin vishet och klandrade de andras dumhet. ”Se bara på vår konung”, sade han, ”hur han bråkar för att bli omtalad. På ett berg här i närheten har han låtit uppföra stora körbanor och teatrar, han har byggt läktare, som rymma tusentals människor, och han har inbjudit alla folk i världen att komma och se på de stora festspelen. Tänk, så mycket bråk! Och jag är viss om att du rest hit, inte för min skull utan för att få vara med om dessa spel. Och jag tror ingen i hela världen tänker på annat än tävlingsspelen. Landsvägarna vimla av främlingar. Mina barn tävla, mina tjänare öva sig just nu med att kasta en stor rund stenskiva. Men vad tjänar det till? Är det ej bättre att mata tranor? Dö skall man ändå, och vad nytta har man så av all sin ära?”
”Det vet jag ej”, sade den vise Ariston, ”men det vet jag, att det just är döden, som kommer människorna att göra stora handlingar.”
Innan riddaren hann fråga vad han menade med detta märkvärdiga yttrande, hände det, att en av hans livegne trälar kastade den tunga stenskivan så ovårdigt, att den träffade en kamrat i huvudet och dödade honom på stället.
”Se”, sade riddaren, ”var det ej det jag sade. Allt är fåfängligt, utom att mata tranor. Nu är den förträfflige mannen död för sin ärelystnads skull.” Sedan kallade han till sig karlen, som kastat. Det var en ung, stark man, med ett vackert ansikte, men ej behaglig att se på. Han hängde med huvudet, gick vinglande och hade långt, okammat hår, som föll ned över ögonen. ”Du”, sade riddaren, ”du är den lataste och vårdslösaste av alla. Hur kunde det falla dig in att vilja göra något manligt? Nu skall du genast i galgen.”
Då domen var fälld, blandade sig den vise mannen i saken. ”Om du älskar mig”, sade han till riddar Ingemund, ”så låt denne man leva ännu i trenne dagar och vara på fri fot under tiden. Det torde då hända, att du förstår varför jag säger, att döden kommer människor att utmärka sig.”
”Bah”, sade riddaren, ”han kommer ej att göra något alls, då han är så nära döden.”
Dock fick Ariston råda. Riddaren tog löfte av den livegne, att han skulle komma åter om trenne dagar och lida sitt straff. Därmed fick han gå.
Det första trälen, som hette Narcissus, gjorde, sedan han sluppit lös, var att bada sig och kamma sitt hår. Han satte ock nya remmar i sandalerna och klädde sig i en ren, vit livrock. Han såg då så snygg ut och rörde sig så raskt, att ingen av kamraterna kände igen honom. Sedan vandrade han bort till festplatsen. Om det varit som förr, hade han sovit bort alla festdagarna, men då han nu hade så liten tid kvar att leva, hade han ej tid att vara en drönare.
Han hade genast lycka med sig. Just som han började klättra uppför den branta och slingrande väg, som ledde upp till festplatsen, kom landets konung ridande med stort följe. Narcissus fröjdade sig som aldrig förr åt de vackra hästarna och de ståtliga ryttarna. Mest glad var han över prinsessan, som ock följde sin far. Hon låg i en bärstol, stolt och underbar, finhyllt och mörkögd. Han hade sett henne förr, då hon och hennes far gästat herr Ingemund, men aldrig hade han sett på henne som nu. Han satte sig på vägkanten, då hon dragit förbi, och drömde om henne. Nu vågade han lyfta sina blickar till kungens dotter. Det gjorde ju ingenting, då han likväl skulle dö om tre dagar.
Så satt han ända tills det blev mörkt. Det var så, att vägen gick genom en vild trakt, full av grottor och klyftor, och det var ej utan, att en hop rövare och löst folk dolt sig här för att om möjligt överfalla någon rik resande och röva honom.
Bland alla andra, som drogo till spelen, var sonen till en rik ungersk greve. Han kom körande en liten lätt tvåhjulig vagn, förspänd med fyra härliga hästar. Hans tjänare sprungo omkring vagnen med facklor. Denne herre överfölls av rövarna. De kastade sig först över hans tjänare och dödade dem, sedan ryckte de greven ur hans vagn.
Narcissus hade nyss gått förbi stället, där detta skedde, och hörde väl stridsbullret. Han vände genast om. Hade det varit dagen förut, skulle han krupit in i buskarna och gömt sig. Nu tänkte han: ”Jag vill hjälpa de nödställde. Jag skall ändå snart dö.” Men då han kom fram till stridsplatsen, högt skrikande och slående omkring sig med en trädgren, blevo rövarna rädda, trodde, att han måtte ha många kamrater, och sprungo.
Den ungerske greven låg på marken, nära att dö. Han viskade till Narcissus: ”Jag är greve Feofar av Ungarn, gå med min hälsning till Alvilde av Andalusien.” Och som han sagt detta, var han död.
Men nu hörde Narcissus hur rövarna kommo åter. Han hoppade upp i grevens vagn, eggade hästarna och körde raskt därifrån. Han började frysa, ty det var natt, och körde mycket fort. Han fann då grevens kappa, hängande på vagnskarmen, och hans barett, liggande på vagnsbottnen. Dessa plagg satte han på sig.
Så kom han upp till tävlingsplatsen. Det var meningen, att alla skulle bo ute i det fria under de tre festdagarna. Därför var där redan ett vimmel av resande och av deras tjänare, som satte upp tält och lastade upp förnödenheter ur kappsäckar och lårar. Innan Narcissus hunnit undra var han skulle göra av sig och sina hästar, kom en tjänare och hälsade honom. ”Du är visst den ungerske greven, som min herre väntar som gäst i sitt tält.”
”Ja”, sade Narcissus. Han förstod, att man tog honom för en adelsman för den präktiga hattens och kappans skull. Han sträckte på sig och härmade, så gott han kunde, de högborna junkrar han sett hos sin herre. ”Lika gärna kan jag vara en förnäm herre som något annat”, sade han. ”Jag skall i alla fall dö om tre dagar.”
Han fördes nu in till den rike fursten av Andalusien, som satt i sitt välordnade tält med dukat bord framför sig och sin fula dotter vid sin sida. Lyckligtvis hade fursten aldrig sett greve Feofar utan endast hans far. Nu hade fursten inbjudit greven att bo hos sig under tävlingarna, för att han skulle göra hans dotters bekantskap. Det var nog redan avtalat, att de unga tu skulle gifta sig. Allt detta förstod Narcissus genast. Han förrådde sig ej, och då han berättade, att han på vägen blivit överfallen och plundrad, visades honom mycken vänlighet.
Nästa dag började tävlingarna. Först kappkörningen. Det var ej en feg mans göra. Hästarna voro som vilda av iver. Kuskarna förde taggiga gissel, som visst voro lika mycket ämnade för de medtävlande som för hästarna. De små tvåhjuliga vagnarnas tistelstång slutade i en stålspets. Ve den körsven eller häst, som i villervallan råkade ut för en sådan! I denna tävlan körde Narcissus sitt ungerska fyrspann. Och han blev segervinnare, därför att han var modigare än envar annan. Ett spann hade nämligen skenat och vält omkull en vagn mitt i de tävlandes väg. För detta togo de andra en omväg. Narcissus styrde sin vagn rätt över hindret. ”Jag vågar det”, tänkte han. ”Jag skall i alla fall snart dö.” Men hans vagn stod, och han kom in som segervinnare. Folket hälsade honom med oändligt jubel. Konungens sköna dotter lyfte något litet på sina trötta ögon för att se på honom, och på kvällen blev herr Ingemunds träl inbjuden att spisa vid konungens bord.
Nästa dag var det djurfäktning. Vilda elefanter tämdes, oxar spetsade hästar på sina horn och blevo i sin ordning spetsade på en fäktares värja. Lejon fångades i fällor som råttor, och en snabblöpare sprang i kapp med en skara strutsar. Men den falske greve Feofar tog ej del i dessa lekar.
Slutet av dagens fest var ej en tävlan, utan en naken brottsling kastades helt enkelt för en tiger för att bli uppäten. Narcissus greps av ångest. Om ej den vise mannen varit, hade detta lätt kunnat övergå honom. För att hjälpa mannen hoppade han ned till tigern, kämpade med honom bröst mot bröst och övervann honom. Han darrade, då odjuret låg dött på marken.
Förut hade han ej varit rädd, då hade han hela tiden tänkt: ”Vad gör det hur det går med mig? I morgon är min sista dag.” Men hela folkskaran jublade åt honom, då han segrat, skrek och stampade, som om den varit förryckt. Konungen gav fri den fångne, som han kämpat för, och prinsessans ögon öppnade sig, djupa och dunkla som fjällsjöar, för att riktigt se på honom.
Strax därefter frågade honom den rike fursten av Andalusien, om han ville bli hans måg, så kunde bröllopet firas ännu denna natt. Men Narcissus bad honom uppskjuta saken, tills tävlingarna
