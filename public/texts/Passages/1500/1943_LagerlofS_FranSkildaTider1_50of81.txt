mig fram och tog honom, men då blev unga herrn ond och satte till att skrika.
Sådant hade inte vi gamla hört på så länge, att det ljöd som musik i våra öron, men Lilly Liston såg ut, som om hon vore färdig att svimma, och jag tog i all hast pojke och barnvagn in till mig.
Efter detta gingo två dar, utan att Lilly så mycket som rörde vid barnet, och jag började bli bekymrad. Inte för gossens del, för han blev nog vårdad i alla fall, han hade väl minst nio sköterskor, som pysslade om honom, men för Lillys och systers, för på detta sätt blevo ni inte hjälpta varken den ena eller den andra av er.
Det hade visst gått illa med alla mina planer, om inte det välsignade barnet hade kommit till min hjälp. Ack, han har varit så klok. Jag tror ju inte på gengångare och sådant där, men ibland måste jag fråga mig själv om det inte är någon, som viskar i hans öra hur han skall bära sig åt.
Lilly Liston var ganska nervös den där tiden, och det var nog ganska lyckligt det också, för hon tyckte om att komma in till mig, då hon blev orolig. Och på det sättet fick hon vänja sig att vara i samma rum med barnet.
Men, vet syster, att var gång gossen fick se Lilly, sträckte han sig efter henne och skrek, då hon inte ville ta honom. I lördags kom hon in till mig, just som jag höll på att tvätta honom, och han började genast kasta sig för att komma till henne, så att jag inte kunde sköta om honom. ”Tag honom bara en minut, så att han blir lugn”, sade jag och lade barnet i hennes knä. Och inte förr låg han där, än han började skratta och skrota, som ville han riktigt tala om hur bra han hade det.
Jaha, syster, varken syster eller jag få leva så länge, att vi få se den gossen som vuxen man. Men all välsignelse, som jag önskade över min egen son, önskar jag över honom, och det hoppas jag, att han skall få nytta av. Måtte han alltid få vara lika duktig och klok, som han är nu, och måtte han alltid veta lika väl vad han vill. Aldrig skall jag glömma det oväsen han ställde till, då jag ville ta honom ifrån Lilly. Han skrek så, att han blev blåröd och höll på att få kramp. Hon var tvungen att låta honom ligga kvar i sitt knä. Det var omöjligt annat.
”Han blir inte ren i dag, om du inte tvättar honom, Lilly”, sade jag. ”Jag har aldrig sett ett barn vara så fästad vid någon, som den gossen är vid dig.” Och hur det nu var, så roade det henne visst, att barnet föredrog henne framför oss andra, så att hon värdigades verkligen ta svampen i hand och tvätta honom. Hon bar sig åt, som om hon aldrig förr skulle ha tagit i ett barn, så inte blev det mycket med tvättningen, men gossen var nöjd och skrattade, och det gjorde Lilly och jag med.
Det är nästan ett under att se hur barnet alltifrån den stunden har slutit sig till Lilly. Inte vill han bli skött av någon annan än henne, och inte kan man få honom att sova, om inte hon sitter bredvid vagnen, och alldeles omöjligt är det för envar annan att sätta ned honom i badbaljan.
Man kan inte se något lustigare än den min han gör, då någon av oss gummor vill ta honom, men bara Lilly visar sig, så strålar han. Och hur galet och tafatt hon bär sig åt, då hon försöker hjälpa honom, ser det ut, som om han hade satt sig i sinnet, att detta får ingenting betyda, utan han är alltid nöjd och belåten, då han är hos henne.
Det är också märkvärdigt att se Lilly själv. Först var det bara på lek och på nåd, som hon hjälpte mig med honom, och hon ville alls inte säga, att hon tyckte, att det var roligt. Och alltjämt beklagar hon sig över att gossen inte vill låta någon annan sköta honom, och hon låtsar inte alls om att hon är smickrad över det. Men syster vet nog hur det går den, som har fått ett barn att sköta, och jag tror inte, att Lilly kan undgå sitt öde. Hon gick till fröknarna Suhme i går förmiddags och skulle inte vända tillbaka före kvällen, men hon kom igen om en timme. Hon sade, att hon hade fått så svår huvudvärk av solskenet, som låg in i salongen hos Suhmes, men jag tror inte, att det var något annat än längtan efter gossen, som drev henne hem.
Ja, syster, om vi skulle komma så långt, att syster får flytta in på mamsell Doverties rum, så blir det den gossen, som skaffar dit syster.
Systers trogna Agathe.
Cornellska stiftelsen 10 april 1900.
Älskade Fredrique!
Syster skriver, att syster är glad åt att Lilly Liston har tagit sig an Maria Liljedals barn men att syster inte förstår hur detta skall kunna hjälpa oss. Vi få väl se, syster, om inte den gossen hjälper in syster på stiftelsen. Vi få väl se.
Gossen och Lilly Liston äro så goda vänner nu, att man kan nästan säga, att de äro oskiljaktiga. I förra veckan kom hon och frågade mig om jag hade något emot, att hon behöll honom inne hos sig på natten också. Hon trodde, att hon skulle sova lugnare, om hon hade honom i rummet. Och det kanske hon också gör på sitt sätt. Hon är nog inte rädd för att det prasslar vid fönstret och rasslar i kakelugnen, då hon har det lilla barnet till sällskap.
Jag har inte hört ett ord om hennes nerver nu på fjorton dars tid. Jag ser förresten, att hon blir starkare dag för dag. Då hon först började sköta lillen, var det nätt och jämnt, att hon kunde lyfta honom, men nu kan hon bära honom på armen hur länge som helst.
Det har inte varit många främmande här, och jag tror inte, att det är många i stan, som veta, att gossen finns här på stiftelsen. Rådmannen har inte varit här och bråkat ännu. Färgar Liljedal kommer förstås hit alltibland för att se till barnet. Han går inte in utan står vid grinden och väntar, tills någon av oss får syn på honom. Då sveper jag en schal om gossen och går ut med honom. Fadern tar barnet på armen och står och ser på det, tills tårarna komma honom i ögonen. Då lämnar han det tillbaka till mig och går sin väg.
Han tror, att det är jag, som sköter om barnet, och vet inte alls om, att det har valt sig en annan vårdarinna.
Knopparna på den stora linden utanför mitt fönster börja svälla och på samma gång sväller hoppet hos
Systers gamla Agathe,
som aldrig kan låta bli att bygga luftslott.
Cornellska stiftelsen 20 april 1900.
Älskade Fredrique!
Får tacka för systers sista brev! Jag ser, att syster börjat gissa mina planer, men ack, syster, det är ingenting att gissa. Nu är alltsammans förbi.
Rådman Cornell kom in på stiftelsen i förrgår för att tala om några reparationer, och då han gick genom korridoren, fick han höra barnskrik. ”Vad vill det säga? Var kommer detta ifrån?” — ”Det kommer från fröken Listons rum”, svarar vaktmästarn. ”Hon har tagit till sig ett av färgar Liljedals barn.”
Härpå rusar rådmannen utan vidare in i Lillys rum, säger, att det är emot stadgarna att hysa barn på anstalten och att barnet skall bort. Jag råkade just vara inne hos Lilly, och jag såg, att hon blev blek och uppskrämd, men hon svarade ingenting. ”Färgar Liljedal har många barn, och det har varit gott för honom, att fröken Liston har tagit vård om den minsta”, sade jag. — ”Liljedal får själv sörja för sina barn”, röt rådmannen. ”Fru Schwartz vet vad som står i stadgarna. Inga hundar och inga kattor och inga småbarn. Allt sådant kommer ofred åstad. Mor visste vad hon gjorde, då hon skrev dem.”
Han talade så högt, att det hördes över hela anstalten, och alla de gamla fruntimren öppnade sina dörrar och kommo ut i korridoren för att säga, att barnet visst inte hade stört dem, och be, att Lilly skulle få behålla det. Vi försökte fälla ett gott ord för barnet allihop utom en, och det var Lilly. Hon blev allt blekare och blekare, men hon bara teg. Jag kunde inte tro, att hon var så feg. Hon tordes inte säga emot rådmannen med ett enda ord. Inte för att det hade hjälpt något, men jag kan inte förstå, att hon gav med sig utan strid. Jag trodde, att hon älskade den där gossen, som om han vore hennes eget barn.
Vi måste förstås lyda rådmannen, och jag fick fara till Liljedals med gossen. Jag lämnade honom i köket till jungfrurna, och den fjortonåriga barntösen
