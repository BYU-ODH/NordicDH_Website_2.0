på sidorna vidunderliga former med sneda, korta, förtjockade stammar, liksom nedpressade under tyngden av de ofantliga lövmassor, som drogo dem nedåt. Och under dessa ovanliga förhållanden syntes två träd på var sin sida om dalgången ha fått den tanken att söka varandras stöd, ty i ett väl avpassat fallande hade en gråstammig rönn böjt sig mot en glattbladig bok, och där stodo de, blandande grönska, bildande en port över bäcken, så innerligt förenade, att man hade att söka rönnens röda bär inne bland de vackra bokbladen.
Då de ridande drogo fram långs randen av denna sänka, hände sig, att Kirsten Thott utan vidare styrde sin häst utför dess branta vägg, ur stånd att motstå lusten att se bäcken där nere rätt nära, att känna det gröna krattet kring sin kind, att låta sin häst trampa ned de prasslande skräppebladen, ur stånd äntligen att låta bli att även hon göra något himmelsskriande dumdristigt. Och medan hennes häst hasade utför branten, än finnande stadigt fäste mot en trädrot, än glidande hjälplöst nedåt, och hon själv måste lägga sig bakåt i sadeln för att ej falla och hålla händerna över huvudet för att skydda hatt och ansikte mot grenarna, kände hon en viss yster fröjd över detta fria liv. Ej heller blev hon ensam på färden nedåt, med jubelrop följde henne svenner och tärnor. Gamla knektar tvingade med piskrapp tunga stridshästar utför branten. Smådrängarna klämde benen om de dinglande ölankarna och satte åstad. Hasande och halkande kommo de ned, både häst och ryttare, men ofta nog hände, att de rullade var för sig rätt ned i bäcken, och mången stolt plym blev kvarlämnad uppe i en trädgren.
Men denna färd skulle de ej ha gjort för intet. På sviktande grenar inne i valv av grönt sutto hasselnötterna. Vitgröna, uppkrupna två och två i en stol, som liknade en krona, väntade det goda folket på mognadens stund. Men nu började småsvennerna plocka nötter och kasta på tärnorna, och tärnorna svarade, så att snart rasade långs dälden det förfärligaste krig. Pager och jungfrur klängde uppe i hasselbuskarna, och det susade hett kring mången krigares öra av väl lyckade kast.
Medan nu nötkriget rasade och bäcken sorlade, medan en bofink fortsatte att sjunga, glömsk av allt omkring sig, förde Jesper Muus Kirsten Thott bort genom dalen. Och medan hästarna plaskande vandrade i det klara vattnet, ty de måste rida nere i bäcken, och den nedhängande grönskan bildade ett valv över dem, berättade han henne en skämtsaga.
”Tre kungasöner redo ut ur kungsgården för att söka en brud. Mötte dem i borgaled den visa trollkvinnan, och till henne sade den yngste sköne prinsen: ’O, du gamla, hålögda, skinntorra ormkokerska, säg oss var de fagra kungadöttrar leva! Säg oss var de vandra på guldklackade skor i doftfyllda lustgårdar och skåda med fuktiga blickar efter friare.’
Då gav dem den gamla tre rubinröda granatäpplen till vägvisare. I vägens stoft rullade äpplena flitigt framåt, och kungasönerna följde dem på höga hästar. Till högt uppmurade borgar fördes de båda äldsta, och ur de glansrika lustgårdarna kommo kungadöttrar till deras möte, bjudande dem skummande vin ur runprydda horn och seende dem an med kärleksstrålande blickar.
In i den stora, törniga skogen rullade den yngstes äpple. Det förde honom över mjuk dy och hårt berg och stannade vid den fattiga enbusken. Då kastade kungasonen hästens tygel över taggiga grenar och steg ned i skogsråttans bo, som lag gömt under enbuskens rot.
Skogsråttan satt i sin välvda kammare och fållade vitt lin. ’Var hälsad, kungason!’ sade hon. ’Efter dig har min dotter länge spejat med fuktiga blickar.’
In kom nu den visa skogsråttans dotter med guldkrona på huvudet. Hon bjöd friaren ur ett nötskal det daggsvala vin och tre gulröda hjortron från den trädlösa myren.
Men kungasonen begärde henne till brud, eftersom detta var bestämt i makternas rådslag, och de drogo till kyrkan. Skogsråttans dotter satt klädd i brudelin och gyllentyg, i en hög karm, dragen av åtta sorkar. Och i brudföljet gingo alla skogens råttor och möss.
På den smala spången över den strida strömmen höll skogsråttans dotter stilla i sin höga karm och sade till kungasonen: ’Aldrig såg jag dig le, ungersven, sedan jag blev din brud. Varför är din håg sorgsen och dina ögon skumma av tårar?’
Svarade den unge, sköne konungasonen: ’Jag rädes, att mina bröder skola hemföra stoltare brudar än jag och att min fader och moder skola giva ett väldigare gille för dem än för mig.’
Men å den smala spången höll bruden stilla i sin höga karm. ’Ungersven’, sade hon, ’stig av din häst och häv oss alla i den strida strömmen.’ ’Aldrig’, svarade kungasonen, ’vill jag häva dig i den strida strömmen. Du är min brud, och jag skall ej mera tänka på mina bröders smärta furstinnor.’ — ’Gör det dock’, sade skogsråttans dotter, ’ty det är så bestämt i makternas rådslut.’ Hov han så med lydigt sinne skogsråttans dotter i den strida strömmen. Och gråtande vräkte han där ned hennes visa moder och hela hennes hov. ’Ve mig’, sade han, ’ensam kommer jag till min faders borg. Höga furstinnor reda säng och duka bord åt mina bröder, men den ensamme är sin egen slav och ingens herre.’
Då skummade det vilt i den strida strömmen. Guldfuxars skinande vita manar flöto uppe på böljorna. Åtta guldskodda springare drogo ur vågen en röd karm, och däri satt den fagraste kungadotter, klädd i brudelin och gyllentyg. Och efter henne stego ur vågen drottningen hennes moder och ett stort följe av män och kvinnor i bjärta praktkläder.
’Du min älskade’, sade den bleka kungadottern, ’kom och sitt vid min sida i den höga karmen. Nu vilja vi åka till kyrkan och till din faders slott. I ond trolldom var jag bunden, men du har löst mig därur.’ Och högtstrålande av glädje for den sköne kungasonen framåt vägen till det väldiga gille, som väntade honom i hans faders slott.”
Då herr Jesper kommit så långt i sin saga, sänkte han rösten och talade brådskande liksom blyg:
”Ty det är bestämt i makternas rådslut, att hustrun skall vara, vad mannen är. Är nu brudgummen en människa och bruden en mus, måste musen bli människa. Men är brudgummen en mus och bruden en människa, måste människan bli en mus.”
Och så med ännu mera sänkt röst, likasom bävande:
”Se, härpå tänkte jag, då du, Kirsten Thott, brådskande styrde utför branten ned i bäcken. Skall riddardotterns förtrollning lösas, tänkte jag, så att hon smyger till den fattiga musens sida som hans jämlike? Å nej, svarar min själ, sådant begär ej den fattiga musen, han begär blott — — ”
Men här avbröts riddaren av att Kirsten Thott skrattade till, ett lågt, jublande skratt. Medan leken rasade bakom dem och de redo fram i den plaskande bäcken under gröna valv, där luften var sval och genomfluten av gröngult ljus, kände hon sig genomträngd av det fria livets ysterhet. Hon, sörjerskan, kände för ett ögonblick ej fruktan, ej kval. Med ett stigande rus hade landskapets, färgernas och människornas glädje fyllt henne. Och liksom girig efter att på den första dag hon känt lyckan också äga den högsta sällhet, öppnade hon sitt hjärta för kärleken. Hon drog tyglarna åt sig, så att hästen stannade, och vred sig i sadeln, så att herr Jesper kunde se hennes leende ansikte, men ögonen vågade hon ej lyfta mot honom. Han red ett par steg framåt, men då han hann att för sig själv tyda uttrycket i hennes ansikte, vände han blixtsnabbt och styrde tätt intill henne. ”Kirsten”, viskade han hest, ”Kirsten Thott.” Och då hon nu lade sitt huvud ned på hans axel, kysste han henne och viskade: ”Du är skogsråttans dotter, du är min fagra älskade. Du har stigit ned i den strida strömmen för att bli min jämlike.”
Till slottet på flygsandsfälten kommo de resande en kväll, då solen var nedgången och fullmånen steg röd ur havet. Herr Jesper fick då den tanken att bedja Kirsten Thott att ej se åt sjön utan blott inåt land, vilket hon ock väl kunde, så som hon satt i sadeln. Han ville, att hon ej skulle se sitt hem, förrän hon var det helt nära.
Så satt hon då, medan en page ledde hennes häst och de ännu redo på fast jord, på den fruktbara slättens svagt upphöjda gränslinje, och såg de ridandes långa skuggor såsom skarpt svarta spökryttare färdas liggande över slätten. På andra sidan utbredde sig ända ned mot havet de stora, ödsliga flygsandsfälten. Det var dessa fält, som herr Jesper önskade, att hon ej skulle se, innan hon skådat hans slott.
Medan hon satt och betraktade skuggryttarnas ritt, så tyckte hon, att i hennes eget sinne färdades de dystra sorgens tankar åter in, ridande på skymningsgråa hästar. ”O, Kirsten Thott”, frågade de henne, ”på vilka vägar har du färdats under dessa dagar? Du har varit borta från dig själv.” Och för hennes minne framstodo besynnerliga sägner, än trodda, än betvivlade, om bergtagna jungfrur och stolta borgfröknar, som strömkarlen till straff för deras stolthet fört ned i de
