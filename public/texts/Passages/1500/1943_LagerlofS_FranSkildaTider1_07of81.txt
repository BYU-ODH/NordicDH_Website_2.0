hon låtit fängsla honom för att ej tjänarna skulle misstänka något? De hade nog vetat, att han skulle ge honom fri. Och hon stod nu alltjämt ren och klar. Guld, alltid guld.
Och han hade som vanligt handlat som en av guldfolket, glömmande vem han var. Han ej ens så mycket som piskade upp den skälmen utan lät honom gå i full heder. Hans far skulle ha piskat upp en och var, som stått efter hans liv och ära, och han var sin fars son, en kopparnagel, son av en kopparnagel.
Han reste sig från bordet och sände ett tjogtal ryttare bort över flygsandsfälten för att hämta riddaren åter.
Sedan drack han vilt ända till midnatt. Då kommo de utsända tillbaka med Holger Munk mellan sig.
Där växlades ej många ord mellan riddarna. Jesper Muus stod på sin höga trappa, röd av vin och vrede. Holger Munk stod mycket blek nere på borggården, medan herr Jespers drängar drogo pilgrimskappan ned från hans axlar och gisslade honom med mjuka spön.
Men detta sade Holger Munk, då allt var över: ”Vet det, Jesper Muus, att jag var hitsänd av drottningen för att utforska din framfärd. Nu menar jag mig hava sett nog.” Och då han nu, högre och ståtligare än någonsin, skred ut genom borgporten, ropade han, i det han än en gång vände sig mot den lågättade och lågsinnade borgherren:
”Akta dig, kopparnagel!”
Jesper Muus, som blivit skrämd av hans tal om drottningen, lät honom gå ohejdad. Då han åter kom in i huset, kom hans hustru emot honom. Han skulle helst ej velat se henne just då. Han var rädd, och han blygdes, och dock kände han, som om han velat slå henne ock, slå henne till blods.
Hon gick ej ända fram till honom utan fäste en lampa, som hon höll, på en krok i väggen och bredde därpå ut ett svart kläde på stengolvet.
”Kom, herre, och lägg dig här”, sade hon, ”att jag må gråta över dig som över en död! Min käre, älskade herre, om du då ser mina tårar rinna, skall du kanske ändå tro, att jag älskar dig. Kom och lägg dig här, ty du lever ej över morgondagen, och jag vill visa dig, medan du lever, hur jag skall gråta över dig, då du är död.”
Blek var hon och förgråten allaredan, alldeles gul i hyn och med ögonen röda och brinnande. Han mindes henne sådan han först sett henne dyka upp ur färgvågorna och vad han lovat henne. Nu hade hon dock med honom fört ett eländigt liv.
”Krist ömke sig, att ej drottningen gav mig en hustru, som stod mig närmare”, sade han.
”Nej, nej”, sade hon, ”såsom det är, skall det vara. Det, som är i människan, skall visas, så att det må ryckas upp. Det var högmod i mig, det skulle bort.”
”Det var ondska i mig”, sade han, rörd av hennes ödmjukhet. ”Och den har blott vuxit och vuxit.”
”Det har den, men nu är det slut med dess växt. I denna natt skall du ångra, ty i morgon skall du dö. Gud har besparat dig den långa, förskräckliga botgöringen. Han har uppväckt dig en fiende, som ej skall vila, förrän han tagit ditt liv. Jesper Muus, sätt dig här på det svarta klädet, att jag må gråta över dig.”
Då satte de sig sida vid sida på översta steget av trappan med slottsdörren öppen, så att de sågo stjärnorna och havet. Och hon smög sig tätt intill honom och började tala med honom om den tid, då han var mycket ung och då han ej visste vad synd var. Och alltsom hon talade, kände han uppstå hos sig själens djupaste trängtan, den att vara ren och oförvitlig. Och som nu kärleken gjort undret och givit hennes härliga själ makt att tala och att meddela vad den skådat av himmelska ting under många ensliga timmar, så lyftes han som av en allmakt upp mot de strålande höjderna. Men vad hon där kunde viska till honom, skall ingen söka att berätta, ty sådana ting sägas aldrig omigen. De äro som andesyner, för underbara att tro, för förskräckliga att erfara av andra än dem, som stå vid livets gräns. Men de sutto där ännu talande, då solen steg upp, vittnande även hon om himmelska världars härlighet.
Ej nästa dag men ett par dagar senare var Jesper Muus död. Holger Munk hade mött honom ute på flygsandsfälten, och de hade utkämpat sitt envig. Då hade ock utgången blivit sådan som Holger Munk förutsagt.
Sedan blev Kirsten Thott gift med Holger Munk. Det skall väl förundra mången, att hon förenade sig med den älskade husbondens baneman, men hon fann ingen undflykt. ”Efter vad du sagt mig, Kirsten”, sade riddaren till henne, ”så var det gåvan av din ring, som förstörde Jesper Muus. Och om han ej varit ond, sådan du gjort honom, vid himmeln, jag hade ej skadat honom, sedan han givit mig fri, utan ock talat väl för honom hos drottningen. Men då flygsanden var i rörelse hos honom, så att han piskade mig som en träl, kunde jag ej låta honom leva. Gör nu ej mig olycklig för vad du själv förvållat, Kirsten Thott.”
Då vågade ej Jesper Muus’ änka längre lyssna till sitt hjärtas häftiga motstånd utan blev Holger Munks hustru. Ty hon kände sig liten som det minsta snäckskal, som havet kastar mot kusten. Hon tänkte ej på att styra sin färd efter eget tycke utan skyndade dit, där de stora, prövande och renande makterna tycktes behöva henne.
1892.
DÅ SVANERNA KOMMO.
Skiss.
Långt inne i landet låg en liten sjö. Den hade ett klart vatten, som sällan piskades av stormar, den hade vasstånd, där grönstrimmiga gäddor sovo och dunklädda andungar höllo simövningar, och en badstrand, där nakna barn lekte på den vitsköljda sanden. Den avspeglade ett par klyftrika bergkullar och en grå riddarborg och en mörk liten skog och några sakta sluttande sädesfält och flera bondgårdar, som voro rätt oansenliga och mosslupna, som bondgårdar väl ofta voro i slottens och riddarnas tidevarv. Den sköljde törstiga alrötter och lockade ned till sig sviktande björkars mjuka grenar, den mottog små bullrande bäckar och avsände en liten älv till närmaste grannsjö.
En ö ägde den, ljuvlig, trädbeväxt och rikt grönskande. Runtom den smalnade sjön till tysta, hemlighetsfulla sund, nästan igenväxta av näckrosor, nästan övertäckta av strandskogens rika växtlighet. Och det hände sig, att de träd, som från ön sträckte sig ut över vattnet, voro rönnar, vilka detta år voro ovanligt rikt givande, och varhelst de vita näckrosorna eller deras glatta blad lämnade en flik av vattenytan oskyld, där återgav den i trogen spegling bilden av en röd rönnbärsklase.
Där i sjön funnos inga svaner, men ingen for i båt eller i flatbottnad eka in i dessa sund utan att tänka, att de voro som beredda till hemvist åt de kungliga fåglarna, vilkas härliga skepnad mytens gudinnor och sagans förtrollade kungasöner älskade att antaga. Deras vita fägring skulle framträtt med kraftig verkan mot den färgmättade halvdagern, som härskade under lövverket, och det skulle varit en stolt syn att se dem simma fram i det svartgröna, av gyllne solfläckar och speglande röda bärklasar skiftande vattnet.
Men det hände sig, att fastän svaner aldrig förr blivit sedda vid insjön, så kommo de dock en gång dit, och därvid tillgick så, som nu skall berättas.
En morgon kommo fem svaner flygande rätt österifrån. Det var just vid den tiden, då solen sköt upp över synranden, och svanerna flögo så, att det såg ut, som om de fem sköna fåglarna kommit framilande rätt ur solskivan. Efter dem avsköt solen häftigt framträngande, livligt färgade strålknippen, som om svanerna vore hennes flyende fångar, vilka hon ville fängsla och inhämta. Ty, där de kommo, omgav morgonens rosenfärg deras vingar, liksom den kantade himmelens vita skyar, och de voro som skapelser från sollanden, som levande vordet ljus, vilket jagade ned mot jorden. Men då fåglarna sågo vingspetsarna glöda under solens häftiga strålregn, förfärades de och trodde, att eld råkat in bland deras fjädrar. De kastade sig då ned i insjön, som låg rätt under dem.
Där piskade de vattnet till skum med tunga vingslag. De uppkastade över sig en båge av yrande stänk och hörde med glädje ett regn av eldsläckande droppar smattra ned på ryggens täta fjäderklädnad. Välbehagligt böjde de den långa halsen bakåt, så att dropparna även skulle kunna falla på bröstets mjuka dun.
Men solen, deras mäktiga förföljare, lämnade dem ingen ro. Hon genomträngde skummet och duggregnet med strålar, och genast sågo sig svanerna omgivna av en eldfängd, gnistrande sjö, de nedfallande dropparna förvandlades till mångfärgade lågor. Utom sig av fasa över att de själva överhöljde sig med ett eldregn, borrade de sig med huvudet före och halsen långt utsträckt ned i vågorna. Djupt kommo de dock ej, ty det troget bärande vattnet kastade de dunrika fåglarna åter upp till ytan. Gång på gång ville de tvinga sig ned i djupet, men blevo åter uppvräkta. Till sist lågo de stilla, trötte av kampen, maktlöse och förtvivlade.
