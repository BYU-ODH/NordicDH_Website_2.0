har uppfostrat denna förmåga i så hög grad som dockan? Man skulle nog få se det, om bara dess historia bleve skriven. Den har spelat en roll i många av våra store mäns liv.
En annan gång åhördes mannen av en ung skriftställare. Denne råkade rentav i vredesmod och överföll honom med förebråelser.
”Ni olycksmänniska, vad har ni gjort? Skickat en sådan docka över Atlanten! Förstår ni då inte vilken kunglig gäst det var, som ni hyste i er källarskrubb? Löje, förtal, vad är det mot att äga fantasiens gudagåva förkroppsligad under sitt tak? Varför lämnade ni den åtminstone inte till mig eller till en av mina likar? Men att skicka den till dessa amerikaner, det är brottsligt, det är en landsfördärvlig handling! De ska således ta ifrån oss allting! Er docka är den, som vi minst kunde undvara av alla de emigranter, som har överfarit världshavet.”
Vid ett annat tillfälle, då mannen berättade sin historia för en samling vanligt olärt folk, var det någon, som utropade:
”Jag skulle i alla fall vilja veta hur dockan har fått det där borta, och om hon alltjämt är lika förträfflig. Ni borde sätta in en annons i en svensk-amerikansk tidning och fråga om det är någon, som har sett den. Om den är sig lik, måste den ha gjort sig bemärkt där ute.”
”Det är inte lätt att framställa den här saken i en annons”, invände man genast.
”Nej, om vi verkligen vill veta något om hur dockan har rett sig där ute, så är enda utvägen att sätta hela äventyret i tidningen”, sade den tredje.
”Hela historien!” utropade en fjärde. ”Vad skulle den tjäna till?”
”Nej, vad skulle historien om en stackars lappdocka göra i tidningen?” sade en annan.
Ja, det är inte lätt att svara på, men nu är den där, och nu få vi se vad det kan medföra.
1914.
EN VÄRMLANDSSÄGEN.
Alltid, då jag skall försöka berätta om Värmland och dem, som bo där, kommer jag att tänka på en gammal historia om en bondhustru, som gick ut i hagarna en morgon för att mjölka sina kor. Men som hon inte fann korna på det vanliga stället, där de annars stodo och väntade på henne, måste hon gå långt inåt skogen för att söka efter dem, och därvid råkade hon vilse.
Bondhustrun hade varit i dåligt humör, redan innan hon gick hemifrån, och det blev inte bättre, då hon inte fann korna. Medan hon trängde fram genom snår och moras för att söka efter dem, tänkte hon på att hon hade ett bra strävsamt liv och aldrig skulle få det bättre. Hon tyckte nog bra om sin man, men hon kunde inte hjälpa, att hon såg, att han började bli gammal och sliten, han som hon. Och gården tyckte hon också om förstås, för hon var barnfödd där, men inte kunde hon stänga till ögonen, så att hon inte såg, att stugorna voro låga och små och inte kunde nämnas på samma dag som de stora herrgårdshusen framme vid kyrkan. Och långt bort i skogen låg den, så att man råkade inte en människa utom gårdsfolket på hela veckan. Och vad så tjänstefolket angick — — . Hon ville inte skylla dem för att vara otrogna, men lata och försumliga voro de, gudnås så visst.
Denna dag, då hon vaknade, hade hon sagt till mannen, att de borde sälja den här egendomen, som låg så långt bort i vildmarken, och köpa sig ett ställe längre neråt bygden, där det var lättare att få sin utkomst. Han hade på intet vis velat vara med om saken, och detta var det, som hade gjort henne ledsen. För hon hade rätt, det hade hon. De små fjällkorna, som de måste nöja sig med här uppe, gav alldeles för lite mjölk. Och åkrarna var sura och frostlänta, och skogen, där kreaturen skulle gå på bete hela sommaren, var rent oframkomlig, så stor och mörk, att hon aldrig gav sig in i den utan att tänka på den dan, då hon skulle komma att gå vilse här.
Med detsamma såg hon upp, och nu blev det klart för henne, att just det, som hon hade varit rädd för sen långt tillbaka i ungdomen, det hade nu inträffat. Medan hon gått där med sina sorgmodiga tankar till sällskap, hade hon rent glömt bort att ge akt på vägmärken och korsande småstigar, så att nu visste hon inte var hon var. Mitt framför henne stod en stor gran, som hon tyckte, att hon kände igen, men den granen växte ju mycket längre inåt skogen. Så långt kunde hon inte ha hunnit vandra. Hon lyddes efter kobjällror och efter vallhorn, men hon hörde intet ljud annat än litet småfågelkvitter.
Hon satte sig ner på en sten och höll handen för ögonen, men det hjälpte henne inte det minsta. Hjärtat bultade och tankarna blev vilda av ängslan. Hon hade hört talas om sådana, som hade gått vilse just i den här skogen. De hade fått gå där i dagar och veckor. En av dem hade till och med inte kommit till rätta annat än som död.
Bondhustrun hade inte ro att sitta stilla så länge, att hon blev lugn och klartänkt igen, utan gav sig snart åstad inåt skogen för att söka efter den rätta vägen. Hon tänkte inte mer på att finna sina kor. Nu gällde det bara för henne själv att leta sig tillbaka till gården.
När hon hade vandrat omkring både länge och väl och inte visste mer var hon fanns än ett nyfött barn, så ljusnade det på en gång omkring henne. Skogen tog slut. Hon kom ut på öppen mark, och mitt framför henne låg en stor, präktig bondgård.
Knappt hade hon fått syn på den, förrän hon tvärstannade och blev mer rädd än någonsin förut. För hon visste ju, att det inte fanns någon mer gård än hennes egen åt det här hållet. Det, som hon nu såg, kunde ingenting annat vara än spegling och villa.
Detta här var värre än allt annat. Hon kunde ju förstå, att trollena hade förvänt synen på henne.
Hon försökte att inte se åt trollgården eller vad det nu var, men ögonen drogs ditåt, för hon hade aldrig sett ett ansenligare ställe. Byggnaderna var gammaldags, men de låg fasta och starka, och uthusen var så många, att de kunde ha räckt till för en hel by. Och ändå kunde hon knappast förstå hur de skulle rymma all skörden, som skulle föras in i dem denna sommar. Gräset var slaget, och höhässja stod vid höhässja över hela vallen. Kornet stod ännu på skaft. Det vaggade sakta under så tunga ax, att hon inte kunde förstå, att det förmådde hålla sig upprätt.
”Det är ändå inte så olikt där hemma hos mig, det här stället”, tänkte hon. ”Det är bara tio gånger större och grannare. Ja, trollena behöver inte fråga efter vad de kostar på sig. Hela den här gården är bara byggd av granbarr. Om inte min syn vore förvänd, utan jag kunde bruka mina ögon rätt, så skulle det inte bli så mycket kvar av hela härligheten som en redig myrstack.”
Hon såg folk gå och syssla mellan husen, men det var inte tanke på att hon tordes gå fram till dem och fråga efter väg. Nej, då hade hon blivit bjuden att smaka trollenas mat och vin, och sedan hade hon aldrig kommit ur deras våld.
Hon gick in i skogen tillbaka. Oppför berg släpade hon sig, och utför hällar åkte hon, och inte fann hon väg, inte kom hon till kolbotten eller fall eller timmerkörarkoja, som kunde ha varit henne till ledning. Hon gick som på botten av en stor, grön sjö, och hon tänkte, att här skulle hon få gå och gå, till dess att de gröna vågorna slog tillhopa över henne och kvävde henne.
Men hur hon gick, så bar det sig inte bättre än att hon kom tillbaka till skogsbrynet på nytt, och där såg hon återigen densamma präktiga gården.
Den stod där med vita gardiner för fönstren och ett par höga äppleträd vid ena gaveln. Rödmålad var den och så skinande grann, att den lyste opp i grönskan som en lysmask i en vägkant en sommarnatt.
Hon var den så nära den här gången, att hon kunde se hur ordentligt allting var hållet. Redskap och kärror stod i sina skjul. Halmstackar och vedkaster var väl upplagda, dikena löpte snörräta genom åkern. Små tätbyggda och välfödda hästar, just sådana som hon tyckte om, gick i bet borta i en hage.
Ju längre hon betraktade det, ju mer kär blev hon i stället. ”Ack, om den där gården vore min!” tänkte hon. ”Vad jag här skulle trivas. Jag ser allt, att den ligger ensamt, men det är bra vackert där till gengäld, med sjön framför den och berget bakom.
”Den där karlen, som nu går bort till hagen för att hämta hästarna”, tänkte hon, ”det är nog husbonden. Jag tror inte, att jag i hela mitt liv har råkat någon, som
