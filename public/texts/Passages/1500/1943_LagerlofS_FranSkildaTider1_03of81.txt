deras egendom förskingrad.
Grymt är åtlöjet. Det söndrar sitt offer från alla omkring honom, låter honom känna sig förrådd, sårad till blods, låter honom se en bödelsdräng med gissel och tumskruv i vem han möter.
Som nu skrattet och viskningarna och de hånande tillropen tilltogo omkring honom, grep han med fart en av pojkarna, skakade honom sönder och samman och lät hans kind glöda under en brännande örfil.
”Vad säger du, att det står på min ring?” sade han. ”Säg det, om du vågar!”
Pojken såg honom hämndglödande rätt i ansiktet.
”Där står”, sade han, talande långsamt och mycket högt: ” ’Akta dig, kopparnagel, du är kommen i guld.’ ”
Då släppte riddaren gossen och gick rätt upp till drottningen.
”Nådig fru”, sade han till henne, ”detta giftermål kan ej bli av. Den högborna jungfrun håller mig för en alltför ringa man. Se här, vad hon givit mig.” Och han berättade vidare hur alla stadsborna gjorde spe av honom för ringens skull.
Men den gamla drottningen talade till honom allvarligt och strängt.
”Åt detta skullen I hellre glädas, riddare, ty det visar, att jag valt er en modig och stolt brud, och om en sådan båden I men ej om en lekfull och öm. Väl vet jag, att den, som är av låg börd, ej tål att påminnas därom, men jag, som vet hur ädel jungfrun är, kan ej misstycka, att hon varnar er, ty om I ej i allt visen er som en riddersman, bliven I med henne mycket olycklig. Men var det åter er mening, riddare, att jag skulle valt er en brud av ringare metall än guld, så är det ännu tid att inställa bröllopet.”
Då lät Jesper Muus drottningens vilja råda.
Det hände ock, att sedan Kirsten Thott tillfogat riddaren denna skymf, därtill retad av vrede över tvångsgiftermålet, kände hon, som var en samvetsöm kvinna, ånger däröver och var blidare mot honom än förut. Bröllopet blev därför gladare, än mången väntat. Då det var drucket, redo Jesper Muus och Kirsten Thott till sitt hem på de sydliga flygsandsfälten.
De nygifta redo på gröna, mjuka vägar, som löpte fram långs åkerrenar och stengärdesgårdar, förenande by med by. De skydde den banade landsvägen, på vilken hanseaternas forvagnar plöjde upp alnsdjupa spår. De hade ett stort följe, ty herr Jesper hade vunnit omätlig rikedom under kriget genom att röva från rövarna och förde knappt mindre stat än drottningen själv. De hade vackert väder, medan de redo genom det fruktbara slättlandet, och Kirsten Thott märkte snart, att hon kommit in bland ett friare och gladare sällskap än något hon dittills sett.
Vid varje led eller grind störtade tre smidiga pager av hästarna och tävlade andfådda att öppna. De tumlade över varandra i sin iver och rullade omkring i grindhålet som en gnisslande och fräsande boll av mångfärgade dräkter och sparkande ben. Ingen kunde föra sin häst förbi dem, utan de resande höllo skrattande stilla på hästarna, ända tills pojkarna kommit sig så vitt i ordning, att de två svängt sig upp till ritt på grindens översta planka och den tredje med stor möda öppnat den. Rödkindade, badande i svett, strimmiga i ansiktena av jord och nyss torkade tårar sutto de sedan alla tre på grinden, medan bruden och hennes följe drogo förbi. Och hela tiden svängde de sina stora, grå filthattar med de långa, vita plymerna i sina knubbiga, hårdbarkade, klösta tjuvpojkhänder och skreko så högt, som okynne och livsglädje tilläto dem. Allt till de nygiftas ära!
Men kommo de resande till en av de små byar, som lågo och sovo mitt på den solheta slätten i den glesa skuggan från en nyklippt pilvall, då ställde herr Jespers lurblåsare upp sig i spetsen av tåget och blåste allt vad de förmådde i krumma, alnslånga lurar. Knektarna slogo med svärden på de dånande sköldarna, kökspojkarna svängde grytkrokar över ljudande kopparkittlar, och småsvennerna framdrogo ärevördiga pokaler ur skinnfodralen och, höjande dem skinande blanka upp i luften, slogo de dem klingande mot varandra. Och då de så under skratt och skrik stormade in i byn, räddade sig allt levande in på de små kringbyggda gårdarna, och allt, som fanns av regel och slå, fälldes för dörrar och portar. Men bakom små fyrkantiga portluckor tittade snart fram förskrämda och undrande ansikten. Långt hunno dock ej dessa spejare att skåda, ty utanför luckan höll en smådräng med den stora stekkniven fästad i ett gehäng av rosor och förläggarsleven i baretten. Och nu förde den skrattande svennen helt behändigt en bräddad bägare, fylld ur ölankarna, som dinglade på ömse sidor om hans sadel, fram till det förskrämda ansiktets gapande mun. Och den trygge bonden lät ej en droppe förspillas utan drack, som jorden dricker, då juliregnen börja efter midsommardagarnas torka.
Emellertid reddes den unga brudens hov vid brunnen på bytorget. Den grå pumpstocken, som hade grön mossa i alla springor och en tovig gräslugg på hjässan, fick på sig den röda toppluva herr Jesper brukade bära som ett minne av sin fiskartid. Och sedan han fått en stor skinka vid pumpstången och en ölankare vid avloppsröret, ansågs han föreställa en av dessa grå tomtar, som draga mat till huset. Men vid hans fot utbreddes rikt broderade sadeltäcken, och för Kirsten Thott och hennes tärnor ditbragtes kvinnosadlar, riktiga stolar, klädda med gyllentyg, med rygg och armstöd av snidat trä och tryckt läder. Mellan dem och solen restes den glade riddarens märke som en skärm, och i brunnskaret och på dess kant uppdukade köksmästaren och hans svenner reskosten: bröd och skinka och ost och späckad skogsfågel.
Medan nu knektar och svenner åto, liggande på marken i en krets runtom husbondefolket, medan deras skratt och prat mångtonigt återskallade från korsverkshusens vita lerväggar och solskenet glödde oförlikneligt muntert på det oskuggade torget, tycktes det, som om man aldrig kunde finna ett gladare och sorglösare följe än herr Jesper och hans män.
De blyga byinvånarna hade kommit ut ur bostäderna men stodo tryckta intill väggarna och skådade. Karlarna voro i vadmal och skinn, men kvinnorna hade klätt på sig all sin prydnad: de bjärta kläderna, de stora smyckena och de styva, vita huvuddukarna, uppvikta i alnshöga torn med nedfallande snibbar. De vuxna höllo sig stilla, som vore de relieffigurer, inhuggna i den fortlöpande frisen runtom en tempelgård, men barnen hade av nyfikenhet lockats allt närmare främlingarna. De kommo med glittersjuka ögon och läckerhetstörstande munnar, och då de upptäckte de små pagerna, drogos de som av förtrollning rätt in i kretsen. Nu stodo barnen länge och sågo prövande på varandra, men så hade de med ens funnit, att de alla voro rätta medlemmar av lekens gille och glädjens frälsestånd, och de började språka och leka.
Men gässen hade en svår dag. Flaxande och skrikande hade de måst fly undan från platser, där de eljest brukade härska, och de, som eljest med framsträckt näbb och piskande vingar brukade jaga envar från sitt område, måste nu fly in på de små gårdarna. Ty knektarna förföljde dem och ville tvinga dessa förvekligade jordträlar att simma och att flyga, i det de körde dem ned i bydammens blekgula vatten eller lyfte dem upp på de skarpt sluttande halmtaken.
Då de drogo vidare, red Jesper Muus vid sin husfrus sida och berättade för henne hur han en gång som pojke flyttat från kusten och tagit tjänst på slätten. Det hade varit som att fara från ett hav till ett annat. Där inne böljade säd och gräs i mångskiftande vågor, de låga korsverkshusen stucko upp som vita skär och kyrkorna voro sjömärken. Men med förundran hade han märkt, att fastän sädeshavets guldskimrande vågor varje höst gingo höga nog att överfylla ladorna och vräka upp stora stackar inne vid gårdarna, voro slättens bönder fattiga. Drottningens fogde krävde ut gärd på gärd för att den höga frun skulle få makt att bekriga hättebröderna, men ändock voro haven så osäkra, att böndernas säd ej kunde bli såld i köpstäderna. ”Viljen I, att vi skola göda havsörnar?” sade köpmännen. ”Är nu det salta havet vordet en lerig åker, eftersom I viljen förmå oss att kasta säden i vågorna?”
Men då hade han, Jesper Muus, förstått, att ingen kunde skörda rikedom inne på sädeshavet, förrän det var frid och ordning ute på den stormgästade öknen, där fetaliebröderna svärmade, och därför hade han allt från den tiden förföljt sjörövarna. Ännu voro de väl ej fullt kuvade, men då de blevo det, skulle Kirsten Thott först rätt få se, hur dessa slätter skulle blomstra.
Mitt över den jämna slätten sträckte sig som en vid, grön spricka en djup dalgång. Det var, som om en stor, stark flod holkat ut åt sig denna väldiga bädd, ur vilken den dock nu runnit bort, endast lämnande efter sig en liten munter flodunge, en grund liten bäck, som sorlade nere i ravinens djup, med buller och bång hoppande över små stenar och gående runtom de stora. Utför de branta väggarna slingrade och rullade, kröp och klängde en massa grönska. Medan träden nere på klyftans botten växte upp raka, så att deras toppar voro i jämnhöjd med slätten, antogo de
