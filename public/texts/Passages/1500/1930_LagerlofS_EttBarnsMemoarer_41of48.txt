Björngrottan, och vi visar kusinerna de märkvärdiga björnbärsbuskarna, som är de enda, som finns i socknen.
Vi går så långsamt som möjligt, för vi vet ju, att vi har en hel timme på oss, och vi slår oss ner under tallen, som står och lutar över Björngrottan, och vi talar som vanligt om hur det skulle vara, om björnen vore instängd nere i djupet och försökte klättra opp till oss.
Men bäst vi sitter där, kommer en karl springande och ropar åt oss, att ångbåten redan har gått från Sunne. Den lägger just till vid Rottneros brygga och kan vara här om en halvtimme.
Då får vi förstås brått att springa ner till bryggan. Vi ställer oss återigen så långt ut som möjligt och stirrar efter ångbåten, och vi tycker verkligen, att vi ser en rök och något mörkt, som rör sig mot land högt oppe i nordväst. Och nu är alla så nöjda och glada över att pappa hade så bråttom att skicka av dem, för annars kunde de ha kommit för sent.
Morbror Oriel och moster Georgina och morbror Schenson tittar efter, att de har fått med sig alla koffertar och väskor och korgar, och moster Georgina ger anvisning om vad var och en ska bära, när de går ombord. De vet ju, att båten inte kan vara här förrän om en halvtimme, men jag ska säga, att det är alltid litet osäkert med ångbåten. Ibland blåser och stormar det så, att den inte kan lägga till vid Herrestads brygga, och ibland kan den ha ett par stora lastpråmar att släpa på, så att den blir försenad och inte hinner fram till Fryksta station. Därför är alla så glada och ivriga, nu när de vet, att den redan har kommit ända till Rottneros.
»Det är verkligen gott att veta, att man snart ska vara på väg,» säger morbror Schenson. »Det är kanske lite oförsiktigt att fara så här i sista stund, men det är så svårt att slita sig lös från det kära Mårbacka.»
»Är det i morron, som Schenson ska börja sin skola?» frågar moster Georgina.
»I morron klockan tie, svarar morbror Schenson. »Georgina tycker nog, att jag är märkvärdig.»
»Det tycker jag om alla herrar,» säger moster Georgina. »Oriel gör på samma sätt. Han ska börja sin tjänstgöring i Stockholm i övermorron, och vi kommer inte fram förrän i morron kväll. Om det vore jag, skulle jag fara minst en vecka i förväg. Tänk, vad allt som kan hända!»
»Ja, men nu ser vi ju, att båten kommer,» säger morbror Schenson. »Och den är ju det enda osäkra elementet. Sedan har vi järnväg.»
»Ja, vi ska hoppas, att allt går bra,» säger moster.
Men hon är visst orolig i alla fall, för nu går hon fram till faktorn och talar vid honom.
»Tycker inte faktorn, att båten ligger bra länge kvar borta vid Rottneros?» frågar hon.
»Vet frua, jag tänker allt, att den kommer å Ugge kvar där ännu e go stunn,» säger faktorn och skrattar. »I går va dä en hop Karlstadsherrar mä på båten, som skulle hälse på brukspatron på Rottneros. Å dä ä inte alls sagt, att di har blitt färdige mä resfrukosten ve dä här lage.»
»Brukspatron på Rottneros?» säger moster i en frågande ton. »Vem är det, som äger stället nuförtiden?»
»Han heter Wall, Gustav Adolf Wall,» svarar faktorn, »å dä ä en, som ä karl hele da’n.»
»Ja visst,» säger moster Georgina, »nu minns jag, att jag har hört talas om honom. Men ångbåten ska väl passa sina tider, om också brukspatron Wall ger en avskedsfrukost?»
»Hö, hö, hö,» skrattar faktorn. »Da märks allt, att frua int har hatt nåt å göre mä Wall. Om ångbåtskaften skulle våge sej på å gå ifrå Rottneros utan hans gäster, så hade han allt stått för siste gången på kommandobrögga på Anders Fryxell.»
»Jaså,» säger moster Georgina, »ja, då tror jag, att jag går och sätter mig oppe i backen igen.»
Moster går återigen oppför backen och sätter sig på samma stenhäll som nyss. Morbror Schenson och morbror Oriel kommer snart efter. Ernst och Claës och Elin och Allan stannar nere vid bryggan, men Alma och Gerda och jag sätter oss på stenhällarna hos de stora.
»Jag hörde, att Georgina frågade faktorn vem som ägde Rottneros,» säger morbror Schenson. »Det var märkvärdigt att råka en människa, som inte har reda på G. A. Wall.»
»Jaså, Schenson finner honom så framstående?»
»Utan all fråga den förnämsta mannen i Värmland,» säger morbror Schenson. »Han har ryckt opp Rottnerosverken alldeles otroligt. Nya anläggningar vart år. Och han tänker inte bara på nyttan. Själva manbyggnaden lär vara renoverad, så att den är rent furstlig. Och likaså är trädgården och parken utmärkt väl hållna. Jag har flera gånger önskat fara dit, medan jag har varit på Mårbacka, men det går ju inte för sig, eftersom familjerna inte umgås.»
Morbror Oriel har ingenting sagt, alltsedan vi for hemifrån, men nu sticker han in ett par ord.
»Det är mycket rätt av Lagerlöf, att han inte umgås med G. A. Wall.»
»Naturligtvis har de inte samma förmögenhetsomständigheter,» säger morbror Schenson, »men Wall är visst annars inte högfärdig.»
»En sådan där förbaskad drummel!» säger morbror Oriel. »Bankruttör inom fem år!»
»Men, Oriel!» invänder morbror Schenson. »Han var ju förmögen redan före kriget, och under de nuvarande utmärkta konjunkturerna lär han ha blivit fruktansvärt rik. Han köper in alla gamla bruk och egendomar i hela Sunne. Jag har låtit mig berättas, att han redan äger Lövstaholm, Bada, Torsby, Kristinefors, Stöpafors och Öjervik.»
Morbror Oriel ligger på mossan med hatten över ögonen. Han tar inte en gång bort den, då han svarar. »Jaså, egendomsspekulant också. Bankruttör inom fyra år!»
»Hör, Oriel!» säger morbror Schenson, som verkligen tycks bli litet otålig. »Jag försäkrar dig, att mannen inte är någon äventyrare. Han lär till exempel vara ovanligt human mot sina arbetare. Tänk dig, att i varje arbetarhushåll på Rottneros slaktas det en gris och en ko varje höst! Och under nödåret 1868, då man åt barkbröd på sina håll här i Fryksdalen, fick smederna på Rottneros äta sig mätta av vetebröd och fläsk.»
Nu tar morbror Oriel verkligen hatten av sig och reser sig på armbågen.
»Jaså, slösare även,» säger han. »Bankruttör inom tre år!»
Och vi tre barn, Alma och Gerda och jag, vi kan inte förstå oss på morbror Oriel. Vi vet ju, att patron Wall är lika mäktig, som om han ägde Aladdins lampa. Han behöver bara önska sig en sak, så har han den. Vi tror, att morbror Oriel bara vill retas med morbror Schenson, för det är nog inte så utan, att morbror Oriel, som är så förfärligt kvick, tycker om att retas med folk.
Morbror Schenson ger sig inte, utan han försöker alltjämt försvara G. A. Wall.
»Du tänker inte på vilket anseende den mannen har,» säger han. »Han har ju blivit utsedd till riksdagsman.»
»Mångsyssleri!» utropar morbror Oriel. »Bankruttör om två år!»
»Nej, du är för svår, Oriel,» säger morbror Schenson. »Man har ju de allra största förväntningar på honom och hans duglighet. Han ämnar ta opp det gamla projektet att förena Fryken och Vänern med en kanal.»
»Jaså, kanalbyggare också!» utropar morbror Oriel. »Bankruttör om ett år!»
Morbror Schenson svarar ingenting. I stället tar han fram sin klocka.
»Klockan är snart ett», säger han. »Jag tror, att jag ska gå ner till bryggan och se efter om inte ångbåten snart kommer.»
Morbror Schenson går halva backen utför, men då vänder han om.
»Du tänker inte på, Oriel,» säger han, »att om det går, som du säjer, då stupar inte bara Wall, utan hela Fryksdalen.»
»Kan jag hjälpa det?» frågar morbror Oriel. »Det måste alltid gå så, därför att människor inte kan lära sig att skilja förnuftigt folk från olycksfåglar.»
»Men vad har du för bevis?» envisas morbror Schenson.
»Kära Schenson,» säger morbror Oriel, »vad skulle jag behöva för bevis? Jag är många år äldre än du, och jag har sett mer av världen än du eller någon människa här i Värmland. Och jag vet, ser du, att när en karl ställer till med resfrukostar, så långa, att andra människor måste sitta i timtal och vänta och riskera att inte komma till sina platser i tid, då är den karln nära sitt fall. Tro du mina ord!»
Och jag förstår inte riktigt om morbror Oriel skämtar eller talar allvar, men jag kan inte få hans ord ur mina tankar under hela hemresan.
BRUNNEN.
Vi sitter på trappstegen till verandan på Mårbacka — alla människor tycker, att vi ska börja på att säga verandan och inte förstukvisten eller trappan som hittills, för det låter så gammaldags —, och vi säger till varandra, att det är bra tråkigt, att inte faster Nana Hammargren kan berätta någon rolig historia för oss i kväll, som hon annars brukar. Faster Nana har stannat litet längre på Mårbacka än de andra främmande för att få träffa pappa och mamma och faster Lovisa litet i lugn och ro, och det är så trevligt. Och det
