beder dig och eder alla, som ännu leva, att I försaken dödens lycka, huru hårt det än må synas eder att försmäkta i hedningarnas fängelsehålor, då vi, som fått njuta döden, följa vår herre in i paradisets borg. Utan mottagen förlikningen, ty nu är bragden gjord, och några måste leva för att vittna om den. Och sägen marsken, att vi alla måste fördärvas, på det att hans storhet skulle bli känd, ty aldrig kan någon vederfaras större heder, än om människor för hans skull vilja så mycket lida.”
1894.
GUSTAV ADOLFS DRÖM.
Det står så mycket ljus om den store konungens namn. Nämner man det, är det glatt som fanors fladdrande genom högblå luft. Alltid bär det namnet med sig tankar på sagolik framgång, på segerkrönt mod, på jubel och kärlek och tillbedjan.
Men mannen själv, levde han ständigt i sådant ljus? Hade han sett vad han sett, prövat vad han prövat, lidit vad han lidit, utan att det satt märke i honom? Hade ej hans liv bjudit en sådan stund av ångest, att den lämnat efter sig någonstädes i hans själ en mörk fläck, dit ljus ej trängde? Det är, som om vi skulle kunna älska honom bättre, om det vore så. Det är, som om han sålunda komme oroliga, sorgtyngda nutida människor närmare, kunde bliva något även för oss.
Envar torde ha märkt på sig själv, att vad han i livet haft svårast att genomkämpa, det har satt sig fast i själen och kommer igen som en dröm. Men nu berättas det om Gustav Adolf, att han hade en stadigt återkommande dröm, full av skräck och tung sorg. Den var från olyckstiden strax före hans faders död, sedan följde den honom livet igenom. Ännu då han var långt nere i Tyskland, brukade han, då något viktigt förestod, återfå denna dröm. Slaktningar hade han vunnit, och fästen hade han tagit, men intet, som han erfarit av lycka, hade så satt sig fast i hans håg som detta minne från hans ångestfyllda unga dagar. Det är, som om denna dröm vore den mörka fläck i hans strålande själ, den brytning i hans klara lycka, som tidens människor behöva se för att kunna älska.
I denna dröm såg konungen sig alltid försatt tillbaka till början av danska kriget. Den utspelades i Ryssby skans, där svenskarna slogo läger, sedan de blivit tillbakadrivna från Kalmar.
Vi behöva ej tänka långt för att fatta den stämning, varur drömmen frambröt. Det var sorg för landet och sorg över nederlagen. Det var den unga själen, som på samma gång fruktade och längtade att få bära de tyngsta bördor. Såg ej den unge Bengt Skytte, hur den unge konungasonen vid denna tid ofta stod försjunken i tankar, en gång med tårar i ögonen. Och när han djärvdes fråga honom varför han bedrövades, erhöll han det svar, att när han betänkte Sveriges ställning och de från alla håll hotande krigen samt sin faders snara bortgång, fattades hans sinne av bekymmer, att han dock var allas hopp i de svåra värv, som nu förestodo.
Men framför allt framsprang drömmen ur hans kärlek till fadern. Hans hjärta måste hava varit svidande av ångest för den gamle, ty han var då sjuk och mycket lidande. Och han hade visserligen skäl att älska honom! Hade ej den gamle tagit sig av honom i alla mödor? I krig som i fred, under resor och vila, alltid hade han behållit honom hos sig. Medan han bar sorg för allt Sveriges folk, tålde han alltid ett sorglöst barn vid sin sida.
Men det är ej ensamt detta, det är även något annat, som gör hans kärlek så stark och så öm. Han och hans fader äro av en art, och han vet hur han dessutom alltifrån sina spädaste år sökt efter att likna honom. Eller var det ej själve den barske hertig Karl, som än aldrig tålt, att någon hejdat hans framfärd, vilken talat ur hans mun, då han ropade, där han satt på sin sköterskas arm, till en, som uppehöll henne med samtal: ”Gå ur vägen, eller ser du ej, att jag är en herre!”
Och denna historia om ormarna! ”Giv mig då en käpp, så skall jag slå dem ihjäl.” Han hade väl hört människor tala om hur hans far piskat papistiska ormar, tills ettret stått som skum ur deras hals, och satt sin fot på basiliskers huvuden. Han tyckte sig ännu minnas hur han velat visa, att han ej var sämre karl än sin far.
Men vid sina sex år månde han hava varit en våldsam herre. Han trodde sin far i allt, och han lekte, som han lärde. Sålunda i den tiden, då hans far låtit blodet flyta på Linköpings torg, hade han gjort sig en ny lek. Han hade låtit sina unga kamrater lägga sig på knä och satt höga hattar på deras huvuden. Därpå hade han gripit ett träsvärd och slagit hatten av en gosse. ”Där ligger den riksförrädaren herr Gustavs huvud”, hade han sagt med detsamma. Då han slagit hatten av den näste, hade han sagt, att den var herr Eriks huvud och så allt vidare. Men denna lek hade blivit omtalad i landet, och fienderna hade sagt sin mening. ”Det var ej att vänta, att höken skulle utkläcka en duvunge.”
Men allt detta hade väl kommit hans fader för öronen, och sedan hade han ansträngt sig att dela så mellan dem, att den unge skulle få ta solsidan av livet. Gott för honom och ont för sig själv, så hade han delat. Räfsten och skräcken hade han tagit för sig, åt den unge hade han lämnat att förlåta och benåda. Allt gott han visste, all duglighet, som fanns hos honom, hade han inplantat hos sonen, men hade aktat sig för att lära honom hjärtats hårdhet, som han själv förvärvat under Gud vet bäst vilka hårda läromästare. Å, då prinsen tänkte på hur han blivit sparad och skyddad, kände han hur hans hjärta ville upplösa sig i tårar över all faderns oändliga kärlek.
Och så ur allt detta framsprang drömmen.
I denna såg han sig alltid stående på en äng nedanför Ryssby skans. Skansens höga vallar resa sig alldeles bakom honom. Men han står där för att se till några soldater, som jämna ut marken och sandströ den som till en vädjobana. Ty nu är det fruktade skett. Utmaningsbrevet, som hans gamle fader har sänt den danske konungen i harmen över Krister Somes förräderi, har blivit antaget, och om en timme skall enviget utkämpas där på fältet. Där göras ock stora tillrustningar, läktare resas, flaggor och vimplar hissas, såsom det är brukligt vid torneringar.
Men han är i förtvivlan över denna strid. Hans fader är ju sjuk, det är otänkbart, att han skall strida. Det är en hårresande grymhet och oförrätt, att sådant skall ske. Och för att öka hans förtvivlan komma där så mycket människor. Från alla håll av fältet ser han festklädda skaror nalkas. Och just detta är så obeskrivligt förfärligt. Kunna de ej alla begripa, att hans far ej kan bestå i kamp mot den unge danske kungen, varför komma de då hit för att åse hans nederlag?
Därpå erinrar han sig alldeles riktigt, att hans fader redan två gånger träffats av slag. Och i sin maktlösa harm säger han sig, att då hans far nu åter vill uppträda inför så mycket människor, skall det bli så, som då ständerna sammankommo i Örebro förra hösten. Då hade konungen kommit in för riksdagen helt vacklande och på så sätt vanställd efter slaget, att ena ansiktshalvan var snedvriden och tycktes alldeles olik den andra. Och med sluddrande tunga, ty sjukdomen hade delvis berövat honom målföret, hade han sagt till dem: ”Om jag kunde tala, skulle jag tala, men jag kan intet tala.” Därpå, ty hans ande levde frisk och stark i hans utnötta kropp, hade han märkt förfäran i allas blickar, ingen medömkan ännu, blott förfäran. Och han hade slagit sig för sitt bröst och uttalat vad alla tänkt: ”Gud har straffat.” Tre gånger hade han upprepat det, innan han stapplat ut. Men sonen hade ej funnit detta så hemskt förfärligt då som nu, då han mindes det i drömmen. Dessa tre ord ”Gud har straffat” ljödo som med basuners kraft. Gud hade sålunda äntligen fått makt med hans far. De blodiga brott han begått hade ej varit för människor att mäta och väga. Den gamle hade varit för väldig för människor. Gift och dolk hade ej kunnat nå honom, men Guds arm hade varit lång nog. Gud hade straffat.
Och som han nu vet, att den gamle är under Guds förfärliga straffdom, tyckes det honom onödig grymhet, att människor öka hans lidanden med att komma och se hans svaghet. Fienden har inträngt i hans land, hans fästen falla, förrädare utföra sitt låga spel under hans ögon, och han känner, att kraften är tagen ifrån honom. Tankarna äro klara, själen het av iver, men kroppen sviker honom. Tungan sluddrar och handen skälver, medan anden lever sitt brinnande liv och pinas i sin vanmakt. Hans gamle fader är
