sängar och människor.
»Stå ut!» sade prostinnan och gjorde en föraktlig grimas. »Som om folk inte kunde vänja sig vid värre än så! Så galet, som han hade ställt till för sig, så såg det nu ändå ut, som om Vår Herre tänkte hjälpa honom. Sanna mina ord, om han hade behållit de där ungarna, skulle han ha slutat sina dagar som kyrkoherde i Korskyrka.»
»Än hustrun?» frågade Charlotte ivrigt. »Var hon med om att skicka bort barnen?»
»Visst inte», sade prostinnan. »Hon begärde inte bättre än att få behålla dem. Jag träffade Per- Ers-mor borta vid grinden. Hon är alldeles säker om att det är Theas verk.»
»Thea! Men du hade ju förbjudit ...»
»Ack, förbjuda ... Ja, de har kanske inte träffats varken i hans hem eller i hennes, men i en sådan där liten håla kunde de väl knappast undgå att råkas. Per-Ers-mor hade en gång suttit med Thea i doktorns väntrum, och det dröjde inte fem minuter, innan Karl-Artur visade sig där. Då hade hon genast börjat tala med honom om att han skulle sända barnen ifrån sig.»
De båda damerna sågo på varandra, skrämda och villrådiga. Det var en väl hopsmidd plan, som höll på att falla i stycken.
Det var nämligen överenskommet, att några av de mest betydande männen i socknen just denna förmiddag skulle hålla ett sammanträde på gästgivargården. Viktiga förslag voro å bane. I Korskyrka, där man alltid var mån om att följa med sin tid, hade man börjat tala om att inrätta en folkskola. Och inte nog med det. Socknen hade till den grad ökats i folkmängd, att man inte längre ansåg det möjligt för en enda man att sköta pastoralvården. Man tänkte på att anställa en komminister, som skulle få både boställe och lön. För att inte allt detta skulle bli för betungande för församlingen, hade man ställt i utsikt, att samma person skulle kunna sköta både den nya komministraturen och skollärarebefattningen. Och denna person var ingen annan än Karl-Artur.
Dessa ärenden skulle naturligtvis avgöras på kyrkostämma, men som de komme att förorsaka stora utgifter, hade man sammankallat ett förberedande möte för att utröna om folk, som hade något att säga till om, ville ge sin medverkan.
Det var helt säkert ingen, som misstänkte, att det var i Charlottes kvicka hjärna, som hela denna plan hade runnit upp. Hon hade mycket skickligt förstått att begagna sig av menige mans stora kärlek för Karl-Artur och hade bragt saken å bane utan att själv synas. Var och en förstod ju, att han inte vid så unga år kunde få bli kyrkoherde i det stora pastoratet, och man ansåg det mycket lämpligt, att dessa nya platser skapades för att få behålla honom ibland sig.
Kan man undra på om de nyheter, som prostinnan kom med, gjorde Charlotte alldeles utom sig? Här hade det så när lyckats henne att bereda Karl-Artur en fast plats med anständig lön, och så skulle Thea komma i vägen. Hon, som älskade honom, borde ju dock ha förstått, att det var undret att se en fattig präst åtaga sig vården om den stora barnskaran, som hade vunnit honom hela hans nuvarande ställning.
Hon såg på den höga Moraklockan i matsalen och drog en liten suck. »Den fattas tie minuter i tie», sade hon. »Sammanträdet ska snart börja.»
Hon visste bäst själv vilka ansträngningar och vilken fintlighet som det hade kostat henne att bringa detta möte till stånd. Det inte minst svåra hade varit att förmå Schagerström att ge sitt löfte att närvara och att understödja de vittgående planerna.
»Ja, sammanträdet!» sade prostinnan. »Det skulle inte förvåna mig, om alltsammans föll ihop som en pannkaka. Personer, som har varit inne hos Karl-Artur, påstår, att hustrun sitter hela dagen i spisen och inte säger ett ord. Hon är svartsjuk på Thea, begriper du. Sådant där folk förstår ju aldrig att behärska sig. För resten lär de stämma möte här i min trädgård, men det ska det bli jag som sätter p för.»
»Den där Per-Ers-mor har då aldrig varit annat än en skvallerbytta», sade Charlotte förgrymmad.
Men på samma gång förvånade det henne hur allt kom tillbaka. Hatet mot Thea kändes likaså starkt i hennes hjärta som den dagen, då hon hade klippt av henne de sköna lockarna.
Frukosten hade emellertid tagit slut under allt detta prat, och Charlotte, som kände sig upprörd och ledsen, kastade en schal över axlarna för att bege sig ut i trädgården.
Hon gick med ögonen mot marken, liksom ville hon finna spåren efter de båda, som här skulle ha haft sina kärleksmöten. Platsen var verkligen väl vald. Karl-Artur visste av gammalt vilka utmärkta gömställen som funnos mellan häckar och boskéer.
»Han älskade henne inte förr i världen», tänkte hon, »men det har naturligtvis kommit därhän. Den stackars dalkullan har tråkat ut honom. Han har sökt sin tröst hos Thea, och som även organisten är svartsjuk, har de endast kunnat träffas i det fria.»
Ehuru alltsammans föreföll henne helt naturligt, kände hon det dock som en oerhörd förolämpning, att de båda älskande hade valt denna plats för att råkas i all obemärkthet.
»Men att de vågade!» tänkte hon. »Häckarna är ju ännu inte lövade. Vem som helst, som vandrade förbi ute på vägen, kunde se dem.»
Hon stannade för att tänka över detta sista. Genom de skymmande häckarnas bruna lövverk upptäckte hon då konturerna av ett litet lusthus.
»Där är det, som de har gömt sig undan, naturligtvis är det där», tänkte hon och skyndade bort mot den enkla, av tidens tand illa medfarna byggnaden så hastigt, som om hon väntade att där inne träffa på de båda brottslingarna.
Lusthuset stod stängt, men Charlotte ryckte upp det sönderrostade låset utan minsta svårighet. Väl inkommen, möttes hon av all den otrevnad, som vid vårens inbrott brukar råda i dylika sommarstugor: den unkna luften, de sönderslagna fönsterrutorna, de lossnade tapeterna. Ur en hög av torra löv, som hade blåst in under en höststorm, sågs något blankt och gråsvart glänsa fram. Det var trädgårdens skyddsande, en kolossal snok, som där sov sin vintersömn.
»Nej, här har de åtminstone inte varit», tänkte Charlotte. »Vår gamla orm skulle ha kommit Thea att dåna.»
Själv fäste hon intet avseende vid det vanmäktiga djuret. Hon gick fram till det ena av de trasiga fönsterna, slog upp det och tog plats på fönsterbrädan.
Härifrån hade hon god utsikt över vimlet av häckar, som nu, då grenarna voro fyllda av sav, skiftade i de mjukaste färger. På marken mellan dem grönskade gräsmattor, och ur dessa tittade fram små fläckar av gullvivor, bellis och påskliljor.
Charlotte, som tyckte om denna plats, mumlade för sig själv: »Det är minsann inte första gången, som jag sitter här och väntar på någon, som aldrig kommer.»
Hon hade knappast talat ut, förrän hon fick se en man komma vandrande mellan häckarna. Han närmade sig lusthuset och var snart så nära, att hon kunde känna igen honom. Det var Karl- Artur.
Charlotte satt orörlig. »Han är naturligtvis inte ensam», tänkte hon. »Snart kommer väl också Thea att visa sig.»
Ögonblicket därpå stannade Karl-Artur. Han hade märkt Charlotte och strök sig ovillkorligen med handen över ögonen, såsom man gör, då man tror, att man är utsatt för en synvilla.
Charlotte, som nu hade honom på ett par stegs avstånd, såg honom stå där mycket blek, men med samma gossaktigt fina hy som förr. Han hade kanske åldrats en smula, dragen voro skarpare, men den förfining, som alltid hade utmärkt överstinnan Ekenstedts son, var inte försvunnen. Där han stod i sina grå vadmalskläder, fann Charlotte, att han liknade en modern Per Svinaherde, en förklädd prins.
Inom mindre än en sekund hade Karl-Artur fått klart för sig, att det verkligen var Charlotte, som satt i fönstret. Han skyndade med utsträckta armar uppför den lilla branten, på vilken lusthuset låg.
»Charlotte», ropade han med jubel i rösten, »Charlotte, Charlotte!»
Han ryckte till sig hennes händer och kysste dem, medan tårarna störtade ur hans ögon.
Det var tydligt, att det oväntade sammanträffandet hade gjort honom utom sig, om av glädje, om av smärta, förmådde hon inte avgöra. Han fortfor att gråta med en häftighet, som om under åratal hopsamlade tårekällor hade brutit sin fördämning.
Men som han hela tiden höll fast hennes händer, kysste och smekte dem, förstod hon, att talet om hans kärlekshandel med Thea inte hade varit annat än en lögn. Det var inte hon, som regerade över hans hjärta, det var en annan.
Men vem var då denna andra? Det kunde inte vara någon annan än hon själv, den så föraktfullt försmådda, som han åter hade börjat älska. Ingen kärleksförklaring kunde tala ett tydligare språk än denna passionerade gråt.
Då Charlotte kom till denna visshet, erfor hon en smak på läpparna, som om en länge känd hunger hade blivit stillad, eller som om en oavlåtlig, pinsam känsla någonstädes i trakten av hjärtat hade lagt sig till ro, eller som om hon efter att länge ha gått och burit på en tung börda hade fått den avlastad. Hon slöt ögonen med en svindlande känsla
