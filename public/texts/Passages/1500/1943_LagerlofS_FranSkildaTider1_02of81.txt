nästan vitt. Ögonbryn hade de, men tunna, genomskimrade av hudfärgen. Och denna var fabelaktigt skön, skär och glatt som musselskalens insida. Över dem låg något svalt och kyligt men också något friskt och modigt. Man tänkte, då man såg dem, att deras vagga stått vid havet liksom måsarnas bon.
Åter voro där andra, blonda även de, och kommande även de från vattnet men ej från havet utan från de djupa fjällsjöarna. Det var med deras ögon som med dessa sjöars vatten. Man trodde dem vara blå, men i verkligheten voro de grå eller violetta eller grönskiftande. Och över de sköna ögonen höjde sig en den ädlaste panna, glänsande vit, stigande uppåt i jämn sluttning, vacker som ett snöklätt fjäll. Men som man ju ej i verkligheten kunde tro, att dessa jungfrur kommo ur sjöarna, tänkte man, att de härstammade från gamla kungaätter, som levde sitt instängda liv i undangömda dalar, hållande fädrens seder heliga. Och om sommaren, då döttrarna drogo till säters, vunno de, under ensliga drömmar vid skogstjärnet och vid att längtande blicka bort över de i midsommarglöd rodnande snöfjällen och vid att trängta efter sagans skimmer och bergens skatter, det trolska djupet i blicken och hyns rosenfärg och hårets bleka guld.
Där voro ock tärnor, som syntes vara komna från de trögt flytande floder, som genomströmma fruktbara slätter. De voro härligt växta, blekhyade och mörkögda. I deras stora ansikten gingo läpparna fram tunna och färglösa, näsan var låg, utan ädel form, pannan bred men ej hög. De voro sköna i festkläder och juveler, liksom natten är skön, då hon är stjärnbeströdd. Likaså voro de mycket fängslande vid eldsken, då deras stora, grå ögon blevo allt mörkare, då deras vita ansikten blevo allt vitare och deras läppar glödde röda. Då syntes det, som om dessa med det tunga, tryckta väsendet voro starkast och mest mäktiga av kärlek, de tycktes rika som den natur, varur de kommit.
Och där funnos andra, åter och åter andra.
Men bland alla dessa färger och tärnor stod nu Jesper Muus, sjöfararen, med gröna, långsynta ögon och långt ljust hår, i topparna blekgrönt som havstång. Han stod och mönstrade tärnorna, som vore han en ung strömkarl från de strida strömmar och som om han blott behövde säga ett ord, för att en av dem skulle följa honom. Men det var ej drottningens mening, att han skulle få välja själv. Hon förde honom fram till Kirsten Thott, som satt långt inne i rummet vid ljuskäglans topp, så att skymningen vidtog strax bakom henne.
”Detta, Kirsten Thott”, sade hon, ”är Jesper Muus, och den ädle riddaren skall bliva din man.”
Kirsten Thott reste sig och bugade för drottningen och riddaren, men sedan svarade hon:
”I veten det väl, nådiga fru, att jag redan är förlovad med Holger Munk.”
”Det vet jag”, svarade drottningen, ”men med min vilja blir han ej din man, eftersom jag förstår, att edra lynnen ej passa samman.”
Då teg Kirsten Thott, men Jesper Muus, som sett henne, alltsedan han steg in i rummet, och vars fjärrsynta ögon glidit fram över de andra jungfrurna, som voro de endast karyatider vid den gång, som förde upp till ett undergörande helgons altare, han, som kände sig rusig av all denna skönhet och färgglans och tyckte, att allt detta var där blott till denna jungfrus ära, tog nu hennes hand och sade: ”I skolen få det gott som min husfru, stolts jungfru. I skolen alltid gå klädd i sådant lysande tyg. I skolen alltid hava hundrade tärnor omkring eder. I skolen alltid sitta i solsken liksom nu.”
”I loven mycket, riddare”, sade hon.
Emot sin egen och sin ätts önskan blev Kirsten Thott given till Jesper Muus, och drottningen gjorde deras bröllop. Men jungfrun lät göra en ring av guld och sände den till riddaren dagen före bröllopet. I den ringen infattade hon varken sten eller pärla, utan hon gav den en knapp av koppar, och runt därom lät hon rista i sirlig skrift: ”Akta dig, kopparnagel, du är kommen i guld!”
Riddaren, som ej lärt läsa, kunde ej tolka skriften utan gick ut på gatan för att finna någon, som kunde tyda den.
Så steg han ut på den trånga gatan en fager aftonstund. Hans kinder blomstrade av hälsa, och hans läppar logo av fröjd. Hans sjöblekta hår stack fram under en mjuk, röd luva, grönvitt som en havsguds. Hans fjärrskådande ögon blevo i det stickande aftonljuset gnistrande gröna. Han bar ej harnesk utan en smidig brynja av små stålplåtar, en fiskfjällsliknande dräkt, såsom det väl anstod denne lustige strömkarl, som var dragen ut att vinna en riddares dotter.
Den muntre riddaren drog framåt, klingande med guldsporrarna, rasslande av gyllene kedjor, lysande av stenprydda spännen och släpande svärdet skramlande över gatstenarna. Han stannade, så snart han mötte en boksynt klerk, och räckte honom sin av ringar glimmande hand.
”Läs vad min trolovade skrivit till mig”, sade han.
Klerkens ögon tycktes då med ens bli liksom bländade, ej mindre av ringarnas juveler och av de röda solstrålar, som ilade fram över rådhusets trappgavlar, än av den blanka kopparnageln. Han behövde lång tid att läsa den i en ormslinga framlöpande inskriften.
”Eder trolovade har ett ödmjukt hjärta, herre”, sade han slutligen. ”Hör vad hon skriver: ’Som guldet är mot kopparen, så är mannen mot kvinnan.’ ”
Då gick den glade Jesper Muus vidare framåt gatan, ströende ut små vita slantar åt gatans ungdom, såsom vindskamrarnas ensamma gamla jungfrur strö ut brödsmulor åt kyrktornens duvor.
Vid solnedgången avstannade arbetet. Köpmännen kröpo fram ur sina små, mörka bodar, vilka varken hade dörrar eller fönster utan liknade i husväggen infattade marknadsstånd. De kravlade ut på gatan, fällde upp disken som en klaff och stängde med ofantliga bultlås. Men brevskrivaren hade blivit längre kvarhållen vid arbetet än de andra och satt där i halvmörkret, präntande ett affärsbrev åt en jude, då Jesper Muus drog förbi. Riddaren lade sin ringprydda hand på pergamentet, rätt under hans närsynta ögon.
”Låt mig ännu en gång höra vad min fästmö skriver till mig”, sade han.
Skrivaren, som hade bråttom men av svärdets släpande över gatstenarna och av sporrklangen och av gatpojkarnas tillströmning förstod, att en rik och ädelmodig herre var kommen, såg knappt på ringen, förrän han svarade:
”Eder trolovade har ett troget hjärta, herre. Hör vad hon skriver: ’Förr blir guld till koppar än jag blir dig trolös.’ ”
Då hastade Jesper Muus vidare, otåligt slamrande med svärdet och högt visslande men utan att kasta slantar till gatpojkarna. Han såg då ett rött eldsken strömma fram ur en källarglugg och steg ned i en källare, där stadens lärdaste man sysslade med deglar och retorter framför en koleld.
Jesper Muus räckte honom ringen, och han beskådade den noga. ”Detta är en god inskrift men ingalunda lättydd”, sade han leende. ”Hör vad hon skriver: ’Som de vises sten gör koppar till guld, så gör kärleken livet till salighet.’ ”
Då gick Jesper Muus hemåt, svärjande över de lärda männens okunnighet, ty han var nu viss om att ingen av dem tytt skriften rätt. Han genomträngdes av onda aningar, och han satte ej ned foten på gatstenarna så käckt som förr.
Men gatpojkarna, som han lockat till sig med penningar, hade följt honom och omsvärmade honom tiggande. Då han nu ej mer var hågad att giva dem något utan röt åt dem med vredgad röst och hotade dem med höjd näve, foro de av inåt kolmörka gränder, samlade där förstärkning och mötte honom i nästa gathörn ännu mer närgångna och pockande.
Då han åter slog åt dem, kastade de flyende till honom ett skymford. ”Kopparnagel”, skreko de, ”kopparnagel, kopparnagel!” Och ur de mörka återvändsgränderna svarade ekot: ”Kopparnagel, kopparnagel.”
Ovillkorligt lyfte riddaren upp sitt svärd och tog en omväg för att slippa ljusskenet från lampan under en helgonbild. Han anade, att jungfru Kirsten hade ifört honom en klädnad av skam, gjort ett åtlöje av honom, men på vad sätt kunde han ännu ej förstå.
Men mötte han två vandrare, såg han dem stöta på varandra och hörde, att de skrattade. Han gick där feberhet, liksom med en genompiskad hud. Han prövade på att gå modigt fram i folkströmmen mitt på gatan, men strax därpå vek han av in mot husväggen, sökande skydd i de snabbt tätnande skuggorna.
Han förstod, att då klerken och skrivaren vandrat uppåt gatan i skymningens förtroliga stund, hade de stannat vid varje trappa, där en husfader hämtade frisk luft, och vid varje fönster, mot vars karm en ungmö lutade sig, och leende viskat vad hans fästmö skrivit på hans ring. Så att nu visste en och var vad där stod. Han allena kunde ej få veta det.
Och med det högmod, som föraktet föder, började han tänka på sina bragder och bemanna sig till stolthet. Han, som fört sitt ensamma fartyg in mellan fetalianernas tallösa flottor och utspejat deras planer, kände han fruktan för dessa köpstadsborgares speglosor?
Obarmhärtiga syntes de honom. Var det ej, för att de skulle få leva i fred, som han kämpat? Han hade lust att se dessa otacksammas stad bränd och
