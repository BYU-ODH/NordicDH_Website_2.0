voro förbi. Han tänkte för sig själv: ”Skulle jag leva, vore jag kanske frestad att taga den fula tärnan för hennes rikedoms skull, men nu skall jag snart dö och behöver ej hennes guld.”
På aftonen spisade han åter vid konungens bord och satt nu närmast prinsessan. Herr Ingemunds vän, den vise Ariston, bugade sig djupt för honom utan att ana vem han var.
På tredje dagen tävlade diktare och vise inför allt folket. Men det begav sig, att nu var Narcissus till den grad bliven folkets älskling, att man endast ville se honom och ingen annan. Och med höga rop blev han uppkallad i talarstolen. Då han stod där, syntes det honom, att han ej ville dö utan att ha fått öppna sitt hjärta för prinsessan.
Han började berätta om en herde i skogen, som kommit under konungadotterns ögon och lärt älska henne. Han var så rörd, då han talade om den stackars trälens kärlek, att han grät. Och utan att han ville det, hade han talat vackrare och bättre än någon annan. Skaldepriset vart givet honom. Alla älskade honom för hans dikt, men ingen förstod, att han talat om sig själv.
Vid middagstiden kom en tärna och kallade honom till prinsessan. Hon satte sig upp i sin vilsoffa, då han kom, och hon förklarade för honom, att hon höll honom kär och ville göra honom till sin man. Detta var en svår frestelse för honom, men han tänkte: ”Jag skall dö så snart, jag har ingen glädje av att bedraga henne.” Därpå sade han henne vem han var, sade henne allt, utom att han skulle dö om ett par timmar. Prinsessan låg endast tyst och betraktade honom.
”Ja”, sade hon, ”det är gott, att du sade mig detta, ty jag visste det redan, och jag såg dig, då du gick i slavdräkt på vägen, samt förstod det av din dikt. Jag har även sett dig hos herr Ingemund. Men det gör ingenting, ty jag älskar dig. Min far vet det ock. Han tänker som jag, ty han har sett, att du är den bäste mannen i landet.”
Frampå eftermiddagen spred sig ryktet, att prinsessan skulle förlovas med den store segervinnaren. Då blev fursten av Andalusien vred och begav sig till konungen. ”Denne greve Feofar är redan trolovad med min dotter”, sade han. ”Hur kan han då förlova sig med din?” Konungen log och svarade: ”Din greve Feofar är ingen greve. Han är blott en livegen träl hos riddar Ingemund. Men jag ämnar likafullt ge honom min dotter.”
Vid detta tal sprang den vise Ariston upp.
”Herre, herre”, utropade han, ”i detta ögonblick hänger man din måg uppe hos riddar Ingemund!” — — —
*
Riddar Ingemund satt som vanligt i solnedgången på slottstrappan och matade sina tranor. Narcissus, den livegne, kom in på gården lika trög och lika okammad som för tre dagar sedan.
”Nå”, sade riddaren, ”du har visst ej gjort några stora ting under dessa dagar. Det gjorde du rätt i, du skall ju i alla fall dö.” Trälen svarade intet, och så gav riddaren befallning, att man skulle hänga honom.
Men just som man skulle draga till snaran om hans hals, ropade en tiggare:
”Nej”, häng inte den mannen, det var ju han, som frälste mig från tigern.”
Tiggaren var den frigivne förbrytaren, och hans tacksamhet gav honom kraft att igenkänna sin hjälpare. När han nu sade detta, blev riddaren nyfiken och lät åter föra Narcissus för sig.
”Du”, sade han, ”jag vill höra sanningen av dig!”
Men han hade knappt talat ut, förrän kungen och den vise Ariston stodo på borggården.
”Herre”, sade Ariston, ”konungen begär denne träl av dig. Han vill ge honom prinsessan och halva kungariket. Döden har, som du ser, hulpit honom ett gott stycke framåt i världen.”
1895.
SANTA LUCIA.
Längs med havskusten och långt inåt land utbredde sig en låg bergås. Den var så låg, att man knappast tänkte på att den ej hörde ihop med den omgivande stora slätten. Den var just ingenting annat än ett stort fält av sten.
Över hela den stora åsen löpte hjulspår, som voro fast innötta i klippan, överallt funnos trappsteg och gångstigar, överallt löpte friskt rinnande vatten fram i långa, i stengrunden urholkade rämnor. Överallt funnos ock spillror av hus, knappast en enda hel bostad, men en underbar massa spillror.
Det var, som om berget strävade efter att skaka av sig hela den stad, som varit rest på dess yta. Tempel störtade samman, och hus försvunno, som om de skulle smälta för solen. Det var endast det, som blivit inhugget och nedsänkt i den hårda berggrunden, som fick äga bestånd.
Så stod ännu en god del av en gammal fästning, men det var heller ingenting mindre än bergets högsta punkt, som blivit genomborrad och inredd därtill. Där öppnade sig klipportar och underjordiska gångar, som ledde till valv, vilka intet utifrån kastat vapen förmådde ofreda. Där fattades ej lönngången, genom vilken en nödställd besättning kunde söka sin räddning, där såg man lika tydligt den fasta stenbänken, där soldaterna vilat, som hålen i stenväggen, vid vilka hästarna hade fastbundits med sina grimmor.
Av det, som utgjort den forna bergstadens härlighet, fanns ännu två stora teatrar. Det var den runda romerska och den halvrunda grekiska. Men de voro, också de, inhuggna i klippan, sänkte sig bänkrad för bänkrad ned till scenen. Scen och åskådarplatser voro oförgängliga, men de omgivande gallerierna, alla statyer och prydnader voro försvunna.
Stora stenbrott lågo nedsänkta i den platta bergåsen, liknande vida, öppna salar, från vilka taket blivit avlyftat. De voro så gamla, att det samlat sig mylla på bottnen och i väggarnas klyftor, och nu växte nere i berget sköna, förtrollande trädgårdar, medan ytan var nästan kal. Och i djupet bar berget, som eljest syntes jämnt ljusgrått, ännu de mest strålande färger, röda och svarta klippor syntes genomsprängda av vita och gula malmådror. Där nere öppnade sig berget i grottor, hängde i svävande valv över mörka små sjöar och trängde ihop sig i fantastiskt slingrande gångar, som återkastade ett hundrastämmigt eko.
De gamles gravar funnos också kvar, eftersom även de varit anförtrodda åt berget. I sitt inre var bergåsen så genomborrad som en myrstack. I oändligt virrvarr löpte där fram ändlösa katakomber, stora, väl tilltagna gångar, längs vilkas väggar voro inhuggna vilorum för flera generationers döde.
Men detta var ej allt, som berget bevarade av dödsminnen. Det tycktes ock hava funnits människor, som ej kunnat uthärda tanken på att skiljas från ljuset och livet på jordytan och begravas i bergsdjupet. Och utmed gator, som blivit några alnar nedsänkta i bergsgrunden, hade dessa fått sina gravplatser inhuggna i sidoväggarna. Det hade väl ej varit en lugn vilostad, marken bar ännu vittne om huru livet just där brusat fram som ivrigast. Vagnar hade rullat fram där så flitigt, att de nött sig mer än fotsdjupa spår att löpa fram i.
Hela detta berg var ej något annat än en utdöende del av det mäktiga Siracusa. Det, som ännu levde av staden, utbredde sig på slätten under berget och på ön Ortygia, som låg tätt vid land, alldeles lik en stor hand, som låg och pekade utåt havet.
Men hela denna plats, hela detta berg, som var genombrutet av hålor och grottor och vida irrgångar, var liksom förutbestämt för de kristna, då sådana uppkommo i Siracusa. Det var, som om Gud lagt berget öde, för att dessa skulle äga en tillflykt.
En tillflykt var berget, vad man så sökte att undfly. Hit upp till den stora ödeläggelsen flydde den, som avskydde den levande stadens lockande nöjen och laster, hit upp flydde den, som ville gömma sig undan den romerske prefektens förföljelser.
Hela klippgrunden där uppe var en stor bok, fullristad med fåfänglighetens och förgänglighetens predikan. ”Vilken stad har varit lagd på en fastare grund”, sade man, ”och se hur den smälter bort som en snödriva på Etna. Ah, det finnes blott en klippa, som är säker att bygga på. Det ges blott en borg och ett fäste, och det är Gud.”
Snart genljödo dessa stenbrott, där fångna atenare trånat till döds, av anakoreternas låga hymner. Eremiter slogo sig ned i fästningsverken och sovo på samma hårda bänkar som de forna tyrannernas krigsknektar.
Hela den kala stengrunden började övergjutas av helighet. Om nätterna kunde stadsfolket på Ortygia se huru den överstrålades av ett klart ljus, som ej var något annat än Guds välbehag, som överstrålade de heligas liv på den öde bergshöjden.
Men det hände, att hedningarna stundom smädade anakoreterna, som avstodo från kärlek och äktenskap. ”Vad har ni att berömma er av?” sade de. ”Hålla icke även vi kyskhet och avhållsamhet i stor ära?”
Och de påminde dem om Artemis, den stora huldrika gudinnan, som var född där på Ortygia. Hade ej hon alltid blivit prisad för sin kyskhet? Hade någonsin skalderna upphört att prisa henne, där hon åkte fram över himmelen på den lysande månvagnen och med sin renhets sken upplyste nattdunklet, visste de något härligare än den starka jägarinnan, som, skyende andra nöjen, levde det friska, härliga skogslivet?
”Och veten I
